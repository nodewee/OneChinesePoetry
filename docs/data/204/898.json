{"author": "蘇頌", "period": "宋", "type": "诗", "title": "次韵陳蒙城金風堂射飲", "paragraphs": ["南都綠蟻封初拆，西圃芳條換新碧。", "賓僚相遇惜餘春，樽俎留連因促席。", "百夫决拾看和容，何用娛賓循飲格。", "前者新詩嚴武事，幾日毬場較鋒鏑。", "幕中頼有從事賢，抱器逢時隼當射。", "聊從把酒發笑談，豈獨鳴弦觀準的。", "分明爭計算多少，舉令都忘歌節拍。", "蒙邑大夫富才藝，早擅詞林名藉藉。", "昨來州序偶淹留，幸接話言逾宿昔。", "行籌不必苦辭觴，得雋况曾先射澤。", "多慚病守鮮歡悰，出口無奇但喑啞。", "貪榮竊祿未能歸，每聽春禽愁杜魄。", "今朝何似强開顔，爲喜尊前有嘉客。"]}