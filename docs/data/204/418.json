{"author": "鮮于侁", "period": "宋", "type": "诗", "title": "九誦 周公", "paragraphs": ["噫嗟兮文公，巋然兮秘宇。", "悵王室兮多難，獨勤勞兮左右。", "四國流言兮冲人不知，東征問罪兮慆慆不歸。", "大電以風兮天威震驚，弁啓金縢兮衮衣有光。", "公之心兮大成文武，公之子兮建侯啓土。", "山川兮附庸，奄鳬繹兮龜蒙。", "萬子孫兮承祀，億兆人兮仰止。", "惟天子之歎嗟兮不復見於寤寐。", "何莽新之假攝兮文奸言而欺一世，造作詭故而戕劉兮亦亟殄宗而絕嗣。", "公之聖而德協天兮何妄人之輒自擬，俾其顛而不終兮天實表公衷而警後。", "肅進拜於廟堂兮宜奉時之牲酒。", "鼓鐘兮在宮，琴瑟兮在堂。", "神之格兮樂享，民欣欣兮不忘。"]}