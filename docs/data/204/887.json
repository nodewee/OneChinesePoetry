{"author": "蘇頌", "period": "宋", "type": "诗", "title": "送朱郎中壽昌通判河中府", "paragraphs": ["邶詩咏凱風，以成孝子志。", "鄭人復君母，傳稱能錫類。", "中郎常有懷，生不識所恃。", "登朝雖厚祿，當食每忘饋。", "念昔鞠育勞，嗟今出處異。", "倚門豈不待，兩求終莫致。", "乳烏思反哺，哀鳴自垂翅。", "百草摇春暉，寧無謝生意。", "灑血向穹壤，解組出臺寺。", "馳驅咸雍郊，歷訪經行地。", "至行感神明，精神通夢寐。", "悠悠大道傍，親息忽相值。", "紫綬拜北堂，白頭歸長嗣。", "悲忻敘契闊，恍如隔生事。", "四紀世路殊，一朝板輿侍。", "茲事昔未有，聞者共驚喟。", "帥守爲之言，詔趣還官次。", "當年二千石，寵名非所利。", "仕或便鄉關，安用竹符使。", "蒲中母家近，自屈爲倅貳。", "受命慰慈顔，騰裝愜歸思。", "既徇報德心，亦安效官智。", "觴以萬壽薦，衣成五綵戲。", "無復興寒泉，何須賦大隧。", "令人及聖善，孝慈兩不匱。", "贈言述高風，庶用激忠義。"]}