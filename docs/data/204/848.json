{"author": "蘇頌", "period": "宋", "type": "诗", "title": "天禧寺竹", "paragraphs": ["萬箇碧琅玕，兩傍蔭潭沼。", "叢深蔽巖麓，幹直露雲表。", "剎影下交加，山房上環繞。", "昔嘗止鳴鳳，今肯棲凡鳥。", "笋抽龍種瘦，籜墜孫枝小。", "美勝會稽箭，珍逾汶陽篠。", "兔園名非奇，渭川比終少。", "樵刪草根變，客玩茶煙燎。", "創亭僧意高，諭佛禪心了。", "吾愛有霜筠，一到忘昏曉。"]}