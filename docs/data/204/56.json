{"author": "郭祥正", "period": "宋", "type": "诗", "title": "端州逢故人劉暐光道致酒鵠奔亭作", "paragraphs": ["貴池昔分袂，端江復傾蓋。", "屈指十六秋，華髪驚老大。", "雲霄邈功名，荆榛森患害。", "衆人皆欲戮，出門即有礙。", "咄哉不復道，致酒强高會。", "蒼梧帝魂寂，鵠化遺亭在。", "翠葆攖玉簪，金鱗躍羅带。", "風澄嵐靄散，櫂擊天影碎。", "往古悉已空，來今竟何待。", "勞形百年間，投足萬里內。", "秋水正瀰漫，醉膽逐澎湃。", "一絲攜六鼇，猛擲滄溟外。"]}