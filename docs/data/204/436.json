{"author": "鮮于侁", "period": "宋", "type": "诗", "title": "題靈巖", "paragraphs": ["馬煩箠策車馳轂，終歲塵勞常碌碌。", "喜聞巖寺在山中，路轉清溪入幽谷。", "乍行山口疑洞天，窮深一上翻平田。", "千層臺殿隱林木，四面石壁生雲煙。", "山僧迎門笑相揖，爲立場祖師存德迹。", "屈指于今八百年，已在西來達摩前。", "鶴鳴飛止黄金地，錫杖湧起清涼泉。", "境稱尚絕名天下，天台石橋乃其亞。", "千峰不改歲寒時，一水最憐秋月夜。", "半生遊學頗艱辛，且向空山老此身。", "也知方丈安禪處，解笑東西南北人。"]}