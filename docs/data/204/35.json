{"author": "郭祥正", "period": "宋", "type": "诗", "title": "題月淵亭", "paragraphs": ["仰攀明月輪，俯瞰滄海淵。", "乾坤惜形勝，此池何其偏。", "靈溪九龍躍，仙山一峰圓。", "微紅散晴綺，遠碧襯瑶烟。", "幽香發野秀，接語皆老禪。", "緣何近城郭，了無人世諠。", "邂逅攝邦守，所樂多林泉。", "唯憂代者至，不得經殘年。", "老矣寧復來，吟哦强留連。", "他時考陳跡，不滅斯亭篇。"]}