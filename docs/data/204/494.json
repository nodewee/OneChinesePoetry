{"author": "趙瞻", "period": "宋", "type": "诗", "title": "比干臺", "paragraphs": ["九閽大壞一木支，勢知不可誠不欺。", "商之三仁異所歸，死諌不欲狂囚爲。", "賢哉萬世忠臣師，比干而已前其誰。", "諌不當顯何所持，忠必愛君無拂辭。", "帝舜載賡歌康隳，風雅比興陳盛衰。", "君賢臣聖流書詩，光華榮輝同葳蕤。", "扶起不欲憂顛危，剖心血頸鼎鑊糜。", "此意不獨在一時，死者一傳星日垂。", "猶有佞人乘其機，順正逢惡稱諷規。", "甘言好語解人頤，如鼷食角寝不觜。", "聰明蔽密蔀莫知，微干之節世亦疑。", "章華非不窮峩巍，姑蘇一同宗社移。", "名與土滅埽無遺，但爲世鑒那足譏。", "兹臺巍巍存遺基，尚覺清風灑肝脾。", "妖狐狡兔不敢依，飛沙落日予心悲。"]}