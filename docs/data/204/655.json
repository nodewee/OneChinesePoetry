{"author": "姚闢", "period": "宋", "type": "诗", "title": "遊山門呈知府大卿", "paragraphs": ["春風到宛陵，太守遇康樂。", "隱几坐高齋，清風媚林壑。", "語我諸峰巒，道人古棲託。", "幽潛遠江漢，秀聳類衡霍。", "一日贐我遊，大府輟高幕。", "命車載酒醪，行人飭巾櫜。", "藍輿渡前溪，野飯即高閣。", "笑著烏紗巾，行背青山郭。", "嵇呂重契舊，皮陸索酬酢。", "幽花弄紫翠，鳴琴唱宮角。", "靈氣浮融融，蒸風紛漠漠。", "晚宿黄渡館，泉聲自伊洛。", "溪童學流觴，盤花遞清酌。", "歸火破昏街，擁衾聞夜柝。", "詰朝振衣坐，繅車厭啼𪈴。", "東壁有舊詩，三賢據安作。", "筆迹既訛謬，塵版復皴皵。", "伊人已黄泉，來者誰丹雘。", "徐徐到山門，青蒼洗昏膜。", "兩山擘大道，造化自櫜籥。", "綠蔕凌空飛，江雲半天落。", "二巖與四洞，靈仙舊淹泊。", "丹安今不歸，雙門失扃鑰。", "雲髓凝爲乳，石柱垂如鐸。", "峭壁斷行路，薜蘿陰附著。", "秉燭尋龍潭，昏冥認頭角。", "欲窺心已驚，暫進足還卻。", "不探驪珠淵，安得長生藥。", "又上齊雲亭，諸山露崖崿。", "或涌如波濤，或沸如鼎鑊。", "幡幢或飛動，塔廟或纓絡。", "盛如明堂朝，衣冠勢紛錯。", "尊者不避卑，強者不凌凌弱。", "嚴如武庫兵，雪霜飾鋒鍔。", "柔順就赦宥，剛頑即侵掠。", "或齊如季孟，或比如媒妁。", "連如魚綴鈎，猛如獸相搏。", "橫如斗東西，勇如龍潛躍。", "欲盡聽眺心，疲羸厭芒屩。", "野僧又語我，文脊倚寥廓。", "我思鹿裘人，不憚路磽確。", "左瞻右已迷，前登後皆邈。", "攀高猿臂引，入險腰𬗖縛。", "辛勤到深幽，祠宮冷蕭索。", "金丹已無傳，石室儼如昨。", "咨嗟兩臺高，日月互盤礴。", "石豹鳴陰崖，鷹龜露金殻。", "天河瀉雲潭，千丈不見濁。", "衆指佛子堂，神靈重然諾。", "我坐謝公亭，歸舟阻溪涸。", "爇蕭陰禱祈，暮雨過山腳。", "善濟雖未通，神變已可愕。", "蠢蠢塵中人，回首重慚怍。", "屈曲歸杜遷，復結三天約。", "傍楫清溪行，萬象皆洗濯。", "石苔散青絲，玉筍解新籜。", "路回灘流淙，灑面散雨雹。", "魚禽遂天性，浮沉隨飲啄。", "行行明鏡中，兩岸翠如幄。", "停橈到妙顯，洞府誰開拓。", "我知巨靈斧，神妙止削。", "狻猊儼守衛，瓊瑤出追琢。", "幽蘭香自知，褊茗甘可嚼。", "老木臥深塢，不肯就工度。", "蒼石通元精，溫潤抱天璞。", "古有智琰師，逍遙寄冥寞。", "四獸雖吾降，一性奚所惡。", "天子賜詔勤，香象與醍酪。", "徘徊想遺風，愚迷仰真覺。", "又疑無爲人，其來非力學。", "洞門有磨崖，唐賢盛鐫鑿。", "姓名今尚存，苔蘚已斑駁。", "遊者來無窮，居者日益數。", "人事竟糠秕，塵緣易糟粕。", "唯有稽亭峰，巍峨不銷鑠。", "仁智樂山水，小大等拳勺。", "養心即自然，玩物乃浮薄。", "我今還海涯，身不掛繒繳。", "世無丹青人，爲我一圖貌。", "試作山中吟，高情寄鸞鶴。"]}