{"author": "蘇頌", "period": "宋", "type": "诗", "title": "首夏即事與丘與權同韵作", "paragraphs": ["朱曦漸永煩暑添，薰風當晝飄前檐。", "庭幽門邃搴帷簾，景物軒豁欣窺覘。", "方池綠瑩波文恬，兩傍森森生葦蒹。", "新荷未展排青尖，上下交映開鑑奩。", "園林果實繁李棎，原野麥秀勝稻稴。", "群飛衆走羽毛彡，求陰息影愁烹爓。", "江南鬰蒸非類痁，時雖早熱人心懨。", "忻忻笑語喧閭閻，言此豐歲將飫饜。", "正陽用事何太廉，乃使陰沴相陵詹。", "正當汗浹絺衣粘，凄風忽生增纊縑。", "淫霖旬日橫流霑，市井郊郭皆渰淹。", "林實墜落誰撦撏，麻麥散亂如刪鎌。", "斯民愁嗟言成譫，我時憂思坐閒檐。", "方食不知味苦甜，整齊几案抽書籤。", "發策一以天人占，少陰乘陽時最嫌。", "小人當此多欺憸，君子遇之難懷謙。", "天道雖遠誠可瞻，上曰高明下沈潛。", "四時中分寒與炎，一氣不可相并兼。", "推本事理知悉纖，災害所起由漬漸。", "豈非奸孽當除殲，又非直道傷詖譣。", "孰居鼎鼐調梅鹽，孰任閫闑懷韜鈐。", "聖皇言動謀於僉，布爲利澤濡蒼黔。", "將消祲沴頻深砭，感召沖氣安危阽。", "嗟嗟直口不可鉗，誰當一探龍頷髯。"]}