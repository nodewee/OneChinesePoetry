{"author": "蘇頌", "period": "宋", "type": "诗", "title": "與丘程凌林四君同賦食河豚", "paragraphs": ["水族誠萬種，茲魚非衆儔。", "形厖而味異，名與畜豕侔。", "江南春風和，乘時泝江流。", "貪婪爾之能，腥臊固相投。", "膨膨逞怒腹，駢駢競尖頭。", "靡因梁笱獲，謾污筌餌求。", "虛傳百金貴，不充四時羞。", "假以薑桂芼，薦之尊俎酬。", "飽飫有奚適，包藏乃爲憂。", "嗟予鄙異食，顧此偏憎尤。", "河魴風陳詩，蝦蟆譏柳州。", "腊毒戒厚味，茲言實嘉謀。", "盍投會稽犗，更垂渭濱鈎。", "一釣蓬山鼇，復連東海鰍。", "割鮮輕屠龍，和羹小函牛。", "誰同厭若魚，何必誇食鰌。"]}