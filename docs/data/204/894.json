{"author": "蘇頌", "period": "宋", "type": "诗", "title": "次韵蔣穎叔同遊南屏見惠長篇", "paragraphs": ["青山橫莽蒼，萬石出南麓。", "古剎表耆闍，高聲聳群玉。", "居惟擇岡巒，近靡數松竹。", "郡郭路非遥，遊人舂不宿。", "陟巘極躋攀，循崖勞傴伏。", "架筒引流泉，跨嶺構重屋。", "講座據妙峰，禪堂對枯木。", "幽尋難屢期，將往誰能獨。", "偶逢霜臺客，暫駐驄馬足。", "聯步訪叢林，終朝走郊牧。", "相期方外遊，頓忘河上曲。", "夷路喜君騰，高閣慚予束。", "更聽名理言，俯愜中心欲。", "况已證真常，詎止齊寵辱。", "願言挹清風，可用警浮俗。"]}