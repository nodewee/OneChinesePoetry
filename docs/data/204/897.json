{"author": "蘇頌", "period": "宋", "type": "诗", "title": "與蒙城知縣陳著作同賦吐綬鳥", "paragraphs": ["羽毛之美其類衆，雉曰吐綬世尤重。", "靈姿異稟來何方，有客携持自咸雍。", "朱籠馴習繡墩調，珍貴不與常禽共。", "庭前愛玩不能已，欲買未有千金俸。", "一座嘉賓共詫誇，留連爲倒春醪甕。", "送將題目與詩人，要待清才如屈宋。", "斑斑赤質鬥花紋，瓅瓅明珠絡衣縫。", "暖風晴日正閒暇，綺翼丹趺時𩭩鬆。", "垂胡兩組錦舒張，約髮雙笄玉浮動。", "倏忽披開疊勝文，蒙茸亂綰青絲綜。", "初疑瑞草銜鶻啄，又訝牦纓彯馬鞚。", "行縢赤芾交脛足，羽服袿衣曳蜺蝀。", "漢官綬䓞何須染，鄭公書带徒勞種。", "引頸纔盈尺寸間，鏤彩盤絛無缺空。", "未容俯近復卷收，頃刻無由發清哢。", "向人顧盼雖無言，奮臆猶如將告控。", "有生之樂貴得所，所樂山林殊市哄。", "斥鷃飛翔本蓬蒿，鷾鴯社稷存梁棟。", "不慕爰居享鐘鼓，要逐鳬鷖唼菰葑。", "臨流照影刷羽翰，朝飛求偶隨群從。", "十步一啄百步飲，烏用樊中久羈𢮍。", "主人提挈誠厚恩，豈若郊原使閒縱。", "我聞章服以旌禮，物有等威須折衷。", "鞶囊厲带最光華，寵錫或招三褫訟。", "惟茲異類亦何知，被服文章安所用。", "得非造化育群倫，美惡短長皆適中。", "凡物有用固爲災，矯性傷生尤可痛。", "介特一死古士摯，得時三嗅子路共。", "晉室文裘或遭焚，羽山夏翟先修貢。", "解顔亦取如皋獲，離罦已入王詩諷。", "旌旄甚盛見楚人，樂綴有數聞衆仲。", "嗟嗟才用既若斯，竄伏何由脫羅總。", "今雖窘束苦籠檻，猶勝烹燖充調供。", "徘徊且逐稻粱肥，莫厭庭除資好弄。", "方今太平物遂性，異獸奇禽罷供奉。", "庶民咸樂萃靈臺，上苑虛開發雲夢。", "西雝既已翔振鷺，阿閣終當集靈鳳。", "佇見觚稜神爵棲，重歌蜀使碧雞頌。", "惟爾文華固異常，效祥薦祉宜飛羾。", "近郊藪牧好遊遨，應須一借扶摇送。"]}