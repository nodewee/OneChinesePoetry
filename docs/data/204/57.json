{"author": "郭祥正", "period": "宋", "type": "诗", "title": "將歸三首  其一", "paragraphs": ["春田豈不美，春園亦可佳。", "田水流决决，園禽語喈喈。", "荷笠復攜鋤，動作頗自諧。", "鄰叟三五輩，擊壤歡無涯。", "祿仕四十年，志運良已乖。", "許國既無補，陷穽幾沈埋。", "皇恩湛昭洗，印綬蒙優差。", "內循齒髪衰，愧彼英俊偕。", "休焉保其終，飛章乞殘骸。", "將歸樂復樂，清風掃孤懷。"]}