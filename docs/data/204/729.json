{"author": "張載", "period": "宋", "type": "诗", "title": "宿興慶池通軒示同志", "paragraphs": ["清湘庭下千竿竹，百尺斑斕聳蒼玉。", "通軒軒外萬頃陂，陂接南山天與齊。", "唐基一壞半禾黍，舉目氣象增愁思。", "我來正當搖落時，塵埃七日無人知。", "東平叔子信予友，問學不厭堅相隨。", "叔子莫痛鳳沼湮，又莫悲愁花萼墮。", "所憂聖道久榛塞，富貴浮雲空點涴。", "明發予西叔且東，高談更爲通宵坐。"]}