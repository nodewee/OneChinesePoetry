{"author": "蘇頌", "period": "宋", "type": "诗", "title": "次韵蘇子瞻題李公麟畫馬圖", "paragraphs": ["霜紈橫卷書縚垂，軸以瑇瑁囊青絲。", "披圖二妙駭人目，筆畫勁利如刀錐。", "龍媒迥出丹青手，勢若飛動將奔馳。", "韉銜如在赤墀立，僕御猶縱紅纓羈。", "子虔六轡衒沃若，長康駿骨稱天奇。", "雖傳畫譜入神品，未有墨客評黄雌。", "六詩形似到作者，三馬意象能言之。", "奇蹤莫辨霸或幹，高韵壓倒陸與皮。", "從來神物不常有，未遇真賞何人知。", "君不見開元廏馬四十萬，作頌要須張帝師。"]}