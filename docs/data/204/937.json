{"author": "蘇頌", "period": "宋", "type": "诗", "title": "謝太傅杜相公惠吳柑", "paragraphs": ["任土吳邦果，分甘故相庭。", "纍纍朱實爛，馥馥蜜筒馨。", "玉液三重釀，神丹九鍊形。", "盤中堆火齊，案上鬥銅釘。", "玩比韓嫣彈，餐勝楚子萍。", "瓊津融不竭，塵慮滌還醒。", "近比瓜稱瓝，休誇李似瓶。", "南樓今匪貴，東望亦虛靈。", "盛乃長洲苑，傳之大禹經。", "秋包千樹富，霜葉一林青。", "薦味同飴露，淪輝信景星。", "租園輸歲賦，守吏占官丁。", "貢罷中都府，供先綠野扃。", "緘封重篚襲，道里百郵亭。", "想憶金華宴，須傾縹甕醽。", "同梨資可口，與棗助延齡。", "豈意殊方物，頻霑俗吏廳。", "食珍時有愧，拜賜敢遑寧。", "顧乏齊瑶報，宜追戴带銘。", "永言難紀美，應念思飄零。"]}