{"author": "蘇頌", "period": "宋", "type": "诗", "title": "皇帝初郊大禮慶成詩", "paragraphs": ["六帝貽謀聖繼明，兩宮崇祀上躬行。", "熙壇初展嚴禋報，觀盥三終孝享成。", "仰法祖宗尊本始，致隆高厚罄純精。", "告虔並薦圓方玉，在滌交充繭栗牲。", "吉土兆南殊漢畤，景圭迎至協周正。", "羽旄備物甘泉仗，觚陛層垓委粟營。", "齋寢累朝思志意，真廷穀旦奉粢盛。", "八神警蹕敺氛沴，九貊梯航入貢菁。", "過廟徂郊紆步武，撤茵停蓋肅公卿。", "服裘尚質遵前製，配冊修辭正重名。", "篆鼎割烹工奏夏，午階登降斗旋衡。", "先時非霧滋鱗隰，竟夕祥光燭縵城。", "鐘虡四廂庭樂畢，樵蒸千石燎煙輕。", "龍回雕輦昇嶢闕，鶴負恩書下采楹。", "海外鷄星占澤霈，樓前鼉鼓震霆驚。", "風雲氣應靈臺候，雷雨仁深犴圄清。", "有昊感通欽輔德，聿修寅畏念持盈。", "旁求遺逸搜巖穴，寬舍租逋惠隸氓。", "天錫泰元神策瑞，民歌華黍歲豐聲。", "老臣扈從知何補，敢次輿言頌太平。"]}