{"author": "蘇頌", "period": "宋", "type": "诗", "title": "和諸君觀畫鬼拔河", "paragraphs": ["關中古有拔河戲，傳聞始盛隋唐世。", "長絙百尺人兩朋，遞以勇力相牽制。", "芳華樂府務誇大，黎園公卿謾輕肆。", "拔山扛鼎烏足矜，引繩排根非勝事。", "當時好尚人競習，鬼物何爲亦能是。", "展吳畫格入神品，陸法尤長寫靈異。", "蒲津古寺筆迹奇，世疑二子之𥿡置。", "旗門雙立衆鬼環，大石當中坐渠帥。", "蓬頭圜目互奮踴，植鼓揚桴各凌厲。", "東西挽引力若停，賦彩自分傾奪勢。", "畫來已歷數百年，牆壁巋然今不廢。", "觀風使者集賢翁，每遊其下幾忘味。", "因令搨手裂齊紈，橫卷傳看得形似。", "精神氣韵信瓌詭，毫髮輕濃皆彷彿。", "持來都下示朋僚，一見飄然動詩思。", "諸公詩豪固難敵，形容物象尤精緻。", "氣完語健雋衆口，二子聲名轉增貴。", "予觀昔之善畫者，心手規橅無不至。", "窮奇極怪千萬端，特出一時之用意。", "鬼神冥漠不可詰，豈有便能人勇智。", "仙官佛像亦如斯，變態隨時轉奇麗。", "遂令來者信有說，塔廟從而增侈費。", "後賢雖欲究端倪，竟亦無由革頹弊。", "因知怪誕一崇長，漸靡成風滋巧僞。", "茲圖他日遂流傳，更使人心惑魑魅。"]}