{"author": "郭祥正", "period": "宋", "type": "诗", "title": "題清遠峽廣慶寺壁", "paragraphs": ["平明下碧落，晚投清遠峽。", "銀潢注地來，翠壁連天插。", "中含五峰秀，寺載三車法。", "龍歸石有痕，犀躍無遺柙。", "直釣誰得魚，危磯待鷗狎。", "長廊覽前題，習之最爲甲。", "物理求其全，用材無乃狹。", "渾詩亦可取，小雨纔一霎。", "未能臻甫白，源長流不乏。", "持盃聊酌茗，清風爲停箑。", "超然望日下，嵐翠忽頽壓。", "忍涕上孤舟，低頭隨雁鴨。"]}