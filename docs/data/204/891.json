{"author": "蘇頌", "period": "宋", "type": "诗", "title": "次韵蔣穎叔金部遊介亭望湖山二十四韵", "paragraphs": ["我昨來餘杭，孟陬值杓建。", "春色正融怡，皇華紆睠眄。", "言此佳山水，巧麗極怪變。", "有如畫屏風，羅列圍四面。", "城南古浮圖，又爲一郡冠。", "聯驅松徑中，信步蒼崖畔。", "莓苔粘履屐，虬枝拂簪弁。", "縱覽識高深，顧慕增詫嘆。", "心迷真賞奇，意覺旅遊倦。", "物色雖難窮，指注亦粗遍。", "樓臺鬰相望，無異挂盤線。", "向非適幽遐，何由盡聞見。", "惟昔吳越君，塔廟務華煥。", "依山鎸大像，疊石累高岸。", "經構無已時，貲費豈復算。", "較其輿地中，佛寺占過半。", "榮華一朝盡，金石空殘片。", "款識刻猶存，排衙行不亂。", "虛亭復增修，郡府餘壯觀。", "故人柏臺彥，早歲歷監殿。", "自從交臂來，幾回傷聚散。", "聲光日以高，使節復頻換。", "江湖偶追陪，旬浹停車傳。", "更有山林期，茲焉適予願。"]}