{"author": "鮮于侁", "period": "宋", "type": "诗", "title": "九誦 孔子", "paragraphs": ["曲阜兮遺墟，先師兮闕里。", "神彷彿兮如在，涕潺湲兮不已。", "窮天地兮一人，掲日月而照臨。", "生無萬乘之位兮三千之徒心服而四來。", "嗟愚陋之不明兮乃商賜之爲疑，羌紛紛其妄作兮悖道違義而弗自知。", "顧六藝之折衷兮取捨縱横而協於道，後世苟輕肆於胸臆兮必遽貽於詬病。", "三綱立而五教明兮實治世之宏矩，履厚地而戴高天兮胡一日之可捨，宜萬齡之廟貌兮春秋不乏其時祀。", "合仁義以爲冠兮結忠信而爲佩，集道德以爲裳兮服文章而爲带。", "列籩豆爲左右兮蘋藻牲牢而潔肥，酌玉醴以爲酒兮錯瓊瑤而爲粢。", "升堂而北面兮望冕旒之巍巍，惟神明之降鑒兮洞精神其來歆。"]}