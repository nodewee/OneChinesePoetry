{"author": "郭祥正", "period": "宋", "type": "诗", "title": "題淨衆院贈蒙禪伯", "paragraphs": ["南州三百寺，此寺最輝煥。", "石開千丈渠，泉飛日華亂。", "供僧無定員，連牀接雲漢。", "經營始十載，物物悉已換。", "上人固多才，不獨悟禪觀。", "其師老黄蘖，簡肅衆所憚。", "承音既親切，妙頂醍醐灌。", "登門已清凉，定步濟彼岸。", "融融接軟語，羣疑自消泮。", "每遊即忘還，微風灑塵汗。"]}