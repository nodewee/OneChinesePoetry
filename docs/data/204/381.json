{"author": "司馬光", "period": "宋", "type": "诗", "title": "今古路行", "paragraphs": ["出門道路多，縱横不我測。", "我今欲遠行，須問曾行客。", "徐徐逢路人，咨問青松側。", "客曰君何往，答曰遊京邑。", "客乃指要路，而言行有益。", "古路雖大道，不如今路直。", "但行今人路，猶如假羽翼。", "彼客别我去，獨自踟躕立。", "爲見今古路，無乃須差忒。", "今路足輪蹄，古路饒荆棘。", "欲行今人路，恐背古人迹。", "擬行古人路，今人笑迂僻。", "又擬不出門，奈有饑寒逼。", "哀哀於此情，悠悠蒼天色。", "不避今人嫌，路須行古陌。", "古陌雖然遠，且保無厥失。", "勉哉自勉哉，前古難知識。", "不復見楊朱，萬古凝愁魄。"]}