{"author": "郭祥正", "period": "宋", "type": "诗", "title": "九曜石奉呈同遊蔣帥穎叔吳漕翼道", "paragraphs": ["番禺西城偏，九石名九曜。", "危根插滄浪，古魄鎮臨眺。", "何人試巧手，鑿此混沌竅。", "森森毛髪散，偉偉儀形肖。", "葱蒼翠霧濕，玲瓏秋月照。", "痕添海潮上，聲酸朔風叫。", "龍歸憂利劍，鼇泣怖長釣。", "曾非借霹靂，安得離巖嶠。", "菱溪與太湖，所得信未妙。", "誰將置濠隍，我願植廊廟。", "堅貞以類舉，邪僻令遁趒。", "濡毫勒陰崕，卑語君莫誚。"]}