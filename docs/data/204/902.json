{"author": "蘇頌", "period": "宋", "type": "诗", "title": "次韵王宣徽太尉耆年會詩", "paragraphs": ["古來賢相稱高奇，虞有皋夔商傅伊。", "帝臣王佐見謨訓，千載相望如同時。", "我朝公輔代間出，鍾秀辰象分躔離。", "堂堂太尉實異稟，風質粹美和而威。", "仁皇始擢自藩翰，渭水兆告非熊羆。", "立朝早已擅風采，料敵曾不失毫釐。", "聖聖相承倚時棟，入登槐鼎出擁麾。", "司徒相繼據魁軸，勢壓諸夏摧附枝。", "一言寤意尊社稷，萬里奔命來戎夷。", "君臣一體自同德，下鄙漢相矜規隨。", "功成治定預告老，還鄉治第當西圻。", "十年休佚養沖氣，泰宇充茂心欣嬉。", "二公勳德誦人口，載于彝鼎歌于詩。", "吾皇得相柄文武，調燮四序齊璇璣。", "孟軻嘗稱聖之任，乃曰百世人之師。", "固宜天畀兩元老，期頤常保松筠姿。", "規橅載在廟堂上，自使風俗淳澆漓。", "前年召自大名尹，對罷累請菟裘歸。", "帝曰公今更强固，閔煩幾政留清規。", "兩加金貂百官首，再剖玉麟三水涯。", "洛人聞之喜且抃，如在旱歲逢雲霓。", "朝臨留府暮私第，偃息又將彌再期。", "今春欲作耆英會，涓日象值神俱比。", "謂宜飲食與宴樂，對接賓客心忘機。", "康寧壽富復好德，嚮此巨福全者稀。", "席間諸老盡賢傑，相得歡甚欹冠緌。", "飲盈百榼似尼父，歌有三樂同榮期。", "杯盤衍溢逮輿隸，割肉釃酒如林池。", "衣冠填咽兩城市，車馬照耀清漣漪。", "夜闌百炬列紅燭，天寒四座添重幃。", "鉅儒灑翰序嘉會，義薄皎日垂清暉。", "諸公半酣各賦咏，含毫疊紙魚鱗差。", "詩成累幅燦珠玉，光艷宜若陵鈎奎。", "歌聲旖旎嘯鸞鳳，酒氣冷冽噴酴醿。", "長篇立刻在金石，楷字高揭當軒墀。", "晉公延賓就綠野，謝傅卜宅臨清溪。", "當時貴客亦有數，詎與今日爭光輝。", "謄書遠報鄴都守，開緘摘句情融怡。", "答言遂起歸與興，迹雖未往心先飛。", "三賢事業固同道，用舍安得常情知。", "官尊邦國之柱石，望重士林之羽儀。", "退舍進用自殊致，大義當以公言推。", "不能則止固達識，陳力可行當有爲。", "聖君知臣賢達節，事有輕重須從宜。", "寧拘經禮致爲政，自有邦人歌衮衣。", "三台明潤少微爛，光彩並照大紫微。", "子房辟穀方壯歲，張蒼作相當厖眉。", "曹參置酒坐公府，晉賢高蹈來東籬。", "昔人出處固有意，造適自與時推移。", "光陰可惜且行樂，任從鷤鴂方春啼。"]}