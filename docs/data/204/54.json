{"author": "郭祥正", "period": "宋", "type": "诗", "title": "穎叔招飲吳圃", "paragraphs": ["五鼓開畫戟，平明出重闉。", "小橋分野徑，吳圃會衆賓。", "番禺二月尾，落花已無春。", "唯有薔薇水，衣襟四時薰。", "短垣乃浮丘，樓觀何斬新。", "我公發幽晦，輸金走車輪。", "蓬萊飛一島，雲外拖晴紳。", "此景在眉睫，圖繪未必勻。", "從來不彈弋，傍砌鳥雀馴。", "寄語北海若，停風護松筠。", "負才詩傲敵，縱酒吞湖漘。", "酩酊安足辭，不飲終成塵。", "逍遥一日事，浮脆百年身。", "何須跨黄鶴，追彼瑶池人。", "但當聽公歌，賣交斥張陳。", "達道齊生死，筆端真有神。", "揮灑十八韻，一一無價珍。", "老彼杜工部，玄哉揚子雲。"]}