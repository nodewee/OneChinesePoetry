{"author": "郭祥正", "period": "宋", "type": "诗", "title": "送廣東漕孫知損失官歸汶上", "paragraphs": ["平生愛東州，土厚人不罄。", "見公惜已晚，達論聳予聽。", "五馳使者車，中道罹陷阱。", "開懷無怨尤，得失兩以正。", "歸程萬餘里，翛然一烟艇。", "鄉關今非遥，踴躍理三逕。", "進則仗忠義，退則樂温凊。", "高卧固無必，求才堯舜聖。", "亭亭南澗松，愈老節愈勁。", "柔柔水中蒲，涵春自嚴靜。", "百年未闔棺，安之吾有命。"]}