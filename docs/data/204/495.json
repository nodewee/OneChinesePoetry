{"author": "趙瞻", "period": "宋", "type": "诗", "title": "魏文侯城", "paragraphs": ["曰自戰國争雄來，何城不荒爲壘培。", "治亂興廢詎足哀，矧無名號寒扵灰。", "晉壤剖裂分家陪，魏至文侯功業恢。", "三師經術王迹開，五臣禦侮强敵摧。", "況有成子相君才，吳起将兵亦偉哉。", "內諮禮樂古典該，外强師旅騰風雷。", "足尊天子朝靈臺，烏用此城高崔嵬。", "城之峻矣維其頽，宮之廣矣今蒿萊。", "黍離興難悲邅回，如侯萬國徒塵埃。", "一時火熾俄燼煨，惟有陋俗知營財。"]}