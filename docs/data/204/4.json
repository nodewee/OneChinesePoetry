{"author": "郭祥正", "period": "宋", "type": "诗", "title": "懷平雲閣兼簡明惠大師仙公", "paragraphs": ["跨空起高閣，北望敬亭山。", "白雲無根蔕，舒卷隨風還。", "或墮溪水上，却縈松石間。", "就之既明滅，了然不可攀。", "謝公賽雨詩，千秋瀉潺潺。", "李白弄月處，寒光湛清灣。", "神交自冥合，彷彿眉睫間。", "使我戀此境，每來終日閒。", "如何一揮手，失勢落塵寰。", "功業復未就，但驚鬚鬢斑。", "滄浪不可濯，執熱長汗顔。", "緬懷大道師，焚香坐玄關。", "悲心度羣苦，振錫鳴金鐶。", "行當稟慈誨，惠照開昏頑。"]}