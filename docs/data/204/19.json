{"author": "郭祥正", "period": "宋", "type": "诗", "title": "陳安止遷居三首  其一", "paragraphs": ["陳子勇於退，退無十椽屋。", "鄰家頗好事，借宅並山隩。", "堂廡稍寛靜，垣墻亦新築。", "春渠漲朝雨，涓涓潄寒玉。", "呼童種瓜果，教僕洗松竹。", "身雖在城郭，志實寓磎谷。", "誦持方廣經，一餐止蔬粟。", "所喜遠羶腥，佛事要清肅。", "弗學陶長官，持盃媚秋菊。", "弗學屈大夫，含悲葬魚腹。", "唯慕金粟老，不二常具足。", "若許浪士遊，時時跨黄犢。"]}