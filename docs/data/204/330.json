{"author": "司馬光", "period": "宋", "type": "诗", "title": "景仁將歸穎昌輙爲詩二十韻紀贈", "paragraphs": ["秀發西南美，挺生河嶽靈。", "雕龍蔚文采，老鸖瑩儀形。", "落筆高時雋，飛緌侍帝庭。", "英聲軼雲漢，遠勢擊滄溟。", "苦節專憂國，嘉謀毎據經。", "温雖比圭璧，直不避雷霆。", "道勝軒裳薄，神和氣體寧。", "忠誠懷畎畝，樂事寄林坰。", "藻鑒評隨月，過從德應星。", "苦吟金出礦，確論木銜釘。", "賤子叨流輩，高風仰典刑。", "巨川容滴水，餘景借流螢。", "久别眉俱白，重來眼更青。", "淹留弦與晦，遊集醉還醒。", "有酒須相就，無歌不共聼。", "奇花喧夕市，疊鼓咽春亭。", "揚袂行辭洛，回車去望陘。", "往還天表鴈，離合浪間萍。", "異日期同傳，窮泉約互銘。", "古今難得事，交分保頽齡。"]}