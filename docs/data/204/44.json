{"author": "郭祥正", "period": "宋", "type": "诗", "title": "鳳凰驛", "paragraphs": ["晚泊鳳凰驛，得名知謂何。", "鳳凰不可見，篁竹空婆娑。", "四傍俱石崖，一逕縈雲蘿。", "慘慘陰欲雨，淙淙澗跳波。", "驛吏指英州，兩舍皆平坡。", "久寒無瘴癘，虚市饒雞鵝。", "我行既已遠，樂少憂常多。", "過江紅葉舞，度嶺黄鸝歌。", "時序逼衰老，羽翰驚網羅。", "一夕得佳處，休焉聊獨哦。"]}