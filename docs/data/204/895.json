{"author": "蘇頌", "period": "宋", "type": "诗", "title": "次韵蔣穎叔同遊超化院", "paragraphs": ["賢良才識明，御史風望清。", "命駕千里至，高談一座驚。", "舊故偶獲道，離憂自茲平。", "朅來湖上寺，共語堂西楹。", "念昔一交臂，幾年兩摇旌。", "契闊信靡定，邂逅欣偕行。", "日薄聊頓轡，興來再飛觥。", "霜林隕丹葉，泉坻結新冰。", "湖月金炯炯，竹風玉玲玲。", "峰巒對三山，樓殿如九成。", "南州足奇麗，此地尤兼并。", "因君發題咏，足使增嘉聲。"]}