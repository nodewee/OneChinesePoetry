{"author": "郭祥正", "period": "宋", "type": "诗", "title": "送胡推官赴無錫丞", "paragraphs": ["愛山不離山，君來訪山間。", "山間只欠水，聽君語潺潺。", "滋我山色秀，洗我塵心煩。", "如何遽言别，鸞驂欲翩翻。", "試才得佳邑，割雞鳴刀鐶。", "雙親尚未老，伯氏趨朝班。", "藍田玉一雙，浮出濡須灣。", "天作王者瑞，寧獨名鄉關。", "自憐困已甚，風流邈難攀。", "新詩倘可寄，秋雁無空還。"]}