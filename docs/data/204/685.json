{"author": "李育", "period": "宋", "type": "诗", "title": "飛騎橋", "paragraphs": ["魏人野戰如鷹揚，吳人水戰如龍驤。", "氣吞魏王惟吳王，建旗敢到新城旁。", "霸主身當萬夫敵，麾下倉皇無羽翼。", "途窮事變接短兵，生死之間不容息。", "馬奔津橋橋半撤，洶洶有聲如地裂。", "蛟怒橫飛秋水空，鶚驚徑度秋雲缺。", "奮迅金羈汗霑臆，濟主艱難天借力。", "艱難始是報主時，平日主君須愛惜。"]}