{"author": "蘇頌", "period": "宋", "type": "诗", "title": "送許當世職方通判泉州", "paragraphs": ["仕宦遠故鄉，古人之所譏。", "懷祿去養親，千鍾且爲微。", "當世倅州行，二美其庶幾。", "符竹非不貴，誠與雅志違。", "獨駕箳篁車，東南去如飛。", "所懷戀晨昏，奚論官等威。", "遥遥七閩山，喬木正芳菲。", "駟馬過舊遊，道路增光輝。", "榮觀慰親心，佩綬紆銀緋。", "上堂拜慶日，喜氣生庭闈。", "躬扶版輿去，徑入牙城扉。", "潭潭公府盛，華顯猶布韋。", "膳羞盈其前，酒紅魚蟹肥。", "人生苟適意，富貴安所希。", "况今邦伯賢，早辭尹王畿。", "亦從北堂養，再擁雙輪歸。", "君欣舊知己，復得相親依。", "守相同鄉州，會遇時所稀。", "純孝自感人，遠近聞風徽。", "豈徒對交親，誇詫晝錦衣。"]}