{"author": "蘇頌", "period": "宋", "type": "诗", "title": "和蔣穎叔亳州矮檜", "paragraphs": ["檜生本修直，此種特殊異。", "高不盈尋丈，廣乃遍階砌。", "短幹自堅强，附枝交蔭翳。", "森然葆羽欹，隠若虬龍墜。", "不知何代有，木老色彌翠。", "嘗聞古仙者，應化在茲地。", "手植有遺迹，深根幾千歲。", "神靈應護持，道宮存款識。", "自此物色繁，因爲圃人利。", "封殖雖地宜，屈蟠由巧智。", "以彼凌雲姿，還同蔽牛類。", "拳曲如能壽，輪囷不爲器。", "誰云矯生質，終亦遺世累。", "詩伯一留題，禪叢重增貴。", "豈若榴檉然，空傳草木記。"]}