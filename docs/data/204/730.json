{"author": "張載", "period": "宋", "type": "诗", "title": "岳陽書事", "paragraphs": ["洞庭水落洲渚出，疊翠疏峰遠湮沒。", "重樓百尺壓高城，畫棟沉沉倚天闕。", "湖光上下天水融，中以日月分西東。", "氣凌雲夢吞八九，欲與溟渤爭雌雄。", "澄瀾無風雨新霽，一日萬頃磨新銅。", "琉璃夜影貯星漢，騎鯨已在銀潢中。", "湘妃帝子昔何許，但有林壑青浮空。", "蒼梧雲深不可見，遺恨千古嗟何窮。", "須臾暝晦忽異色，風怒濤翻際天黑。", "乘陵瀨壑走魑魅，停滀百怪誰能測。", "也許看舟子玩行險，更欲飛帆借風力。", "安得晴雲萬里開，依依寒光浸虛碧。"]}