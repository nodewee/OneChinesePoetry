{"author": "蘇頌", "period": "宋", "type": "诗", "title": "和林丘二君會程坦之家二詩  其二", "paragraphs": ["天涯人未歸，飄然江海上。", "客心蓬任風，歸路萍隨浪。", "青雲少知己，白日多罹謗。", "著書見窮愁，倚門知骯髒。", "皇皇干名祿，戚戚足羞讓。", "豈特爲身謀，所懷慰親望。", "昔人在困躓，寧復論得喪。", "吾徒抱道義，豈不保趣嚮。", "勉希一簞賢，無慕千乘相。", "卷舒各有時，出處當自諒。"]}