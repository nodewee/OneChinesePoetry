{"author": "郭祥正", "period": "宋", "type": "诗", "title": "送范端仲推官", "paragraphs": ["范君建陽客，讀書過萬卷。", "下筆又神速，數預賢能薦。", "省闥復擅場，聲名動海縣。", "一投紅蓮幕，阻上金鑾殿。", "志氣老不衰，苦柏冒霜霰。", "當塗少知已，薄祿勢所戀。", "君子困下僚，佞士即華選。", "顧我駑散才，攝守頗優便。", "公庭可羅雀，雲山復對面。", "坐卧臨清風，吟哦揮羽扇。", "相逢始相樂，瞥去若驚電。", "君行我幽獨，送君聊自喭。"]}