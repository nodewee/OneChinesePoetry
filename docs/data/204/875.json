{"author": "蘇頌", "period": "宋", "type": "诗", "title": "送趙君權中歸福唐兼呈陳季中", "paragraphs": ["趙子抱經術，儒林挺孤秀。", "策足入上庠，高誼諸生右。", "秋闈再程文，懷寶不見售。", "京師首善地，翹然俊賢囿。", "朝廷舉新詔，多士四方走。", "主司搜擇艱，有如羿張彀。", "小善或不遺，寧當舍良茂。", "豈非繩準高，刀尺下難就。", "得喪不在己，自信非我疚。", "歲窮感親心，倚門方遠候。", "都亭謝知己，飄飄拂歸袖。", "樂彼閩中幽，里中賢友舊。", "且復從其游，行義益充厚。", "道存貴有用，獨善古所陋。", "明時無滯才，子行當勉懋。"]}