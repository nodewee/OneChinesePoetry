{"author": "郭祥正", "period": "宋", "type": "诗", "title": "誌游呈蔣帥穎叔", "paragraphs": ["焚香瞻五仙，登樓瞰滄海。", "題軒名雙林，却酒飯蔬菜。", "還趨法性寺，爛漫發幽晦。", "房公潤經處，蘭茝遺芳在。", "老木已千年，成林播佳話。", "危壇半頽缺，曾傳祖師戒。", "達多與藥止，古像各瀟灑。", "歸時已殘陽，心淵生沆瀣。", "蘭亭世俗飲，尚足傳異代。", "佛境清淨緣，浩劫永不壞。", "聊誌一日遊，結交向方外。"]}