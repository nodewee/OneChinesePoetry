{"author": "司馬光", "period": "宋", "type": "诗", "title": "西臺詩二十四韻", "paragraphs": ["翰苑昔陪侍，天光辱顧瞻。", "寵雖承渙汗，功不立毫纖。", "山鹿纓頻頓，鉛刀礪不銛。", "拭花眸子缺，撚雪頷髭添。", "跼影慚尸素，胡顔處禁嚴。", "辭盈雖免戾，取少詎因廉。", "定鼎分都異，張官執法兼。", "剡章愚懇盡，出綍茂恩霑。", "原憲非無粟，胡威尚有縑。", "求田近瀍洛，買宅混閭閻。", "地僻宜花卉，兒勤付米鹽。", "倦遊良足悔，居吉不煩占。", "裘葛膚無見，囷倉飯屬饜。", "僧居閑可借，野步静無嫌。", "行樂筇枝瘦，延賓稻醴甜。", "麥田泥試屐，桑蔭帽低簷。", "愛竹忙猶種，貪書老未厭。", "松煙溪石潤，檀燼博山尖。", "牋啓來慵拆，衣冠脫怕拈。", "紫毫斜倚架，黄卷密垂籖。", "涸轍猶蒙潤，寒灰免附炎。", "所憂資秩滿，但願歳時淹。", "自是散無用，非爲智養恬。", "聖朝英彦富，幸許一夫潛。"]}