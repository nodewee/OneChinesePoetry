{"author": "司馬光", "period": "宋", "type": "诗", "title": "超然臺寄子瞻學士", "paragraphs": ["使君仁智心，濟以忠義膽。", "嬰兒手自撫，猛虎鬚可攬。", "出牧爲龔黄，廷議乃陵黯。", "萬鍾何所加，甔石何所减。", "用此始優游，當官免阿諂。", "曏時守高密，民安吏手斂。", "乘閑爲小臺，節物得周覽。", "容膝常有餘，縱目皆不掩。", "山川遠布張，花卉近綴點。", "筵賓殽核旅，燕居兵衛儼。", "比之在陋巷，爲樂亦何歉。", "可笑夸者愚，中天猶慘慘。"]}