{"author": "司馬光", "period": "宋", "type": "诗", "title": "和景仁疊石溪", "paragraphs": ["溪邊有村落，未始識紛華。", "去縣只數里，居民踰百家。", "山腰荒徑轉，谷口翠微遮。", "老木紛無際，重巒浩莫涯。", "力窮纔到頂，勢盡復成窪。", "不定雲煙色，難名藥草芽。", "泥鈞羅比屋，澗石載連車。", "宛有淳風在，誰云太古遐。", "梁隨木性曲，簷逐地形斜。", "榛路牛呼犢，叢祠雀噪蛇。", "倚崖松偃蓋，落石浪翻花。", "安用遊青嶠，何須躡紫霞。", "好將詩筆寫，還入帝城誇。", "已買漁樵舍，毋令後約差。"]}