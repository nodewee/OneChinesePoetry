{"author": "韓縝", "period": "宋", "type": "诗", "title": "遊東山寺", "paragraphs": ["久有東林約，因乘暇日游。", "眼明初出郭，神王欲凌秋。", "野曠鶱孤隼，江清颺遠鷗。", "近山青嶂合，多稼綠雲浮。", "雞犬聲相接，溝塍水亂流。", "度橋喧從騎，環樹轉鳴騶。", "問俗驚堯壤，尋僧到沃洲。", "深沈開寶闥，磅礴𨋗華輈。", "像設嚴珠殿，經聲隱絳幬。", "仰看香剎直，徐步畫展廊修。", "遇物皆周覽，逢軒即少留。", "前庭初顯豁，後徑轉深幽。", "野嶺蒼筠麗，霜楓赤葉稠。", "隔牆聞好鳥，循沼玩游儵。", "翠榦椶纔剝，紅芒稻半收。", "凌虛登陛總之，匝境對岑樓。", "暗谷藏危棧，平沙際別州。", "川原同聚沫，身世劇浮鷗。", "回首飄鄉思，臨尊浣客愁。", "清閑資善奕，決勝在冥搜。", "影動穰直表，風生曲逆籌。", "歸鞍不敢緩，斜日照文楸。"]}