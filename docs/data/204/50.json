{"author": "郭祥正", "period": "宋", "type": "诗", "title": "再和穎叔誌遊", "paragraphs": ["君爲五羊仙，我效退之拜。", "默契如來禪，安用傳畫繪。", "滄海雖云闊，萬里有限際。", "請從造物論，一瞬即破碎。", "靈龜胡爲乎，鑽灼爛腹背。", "生能發幽冤，神理助奇怪。", "晚投古寺食，葷味不如菜。", "摩挲庭下碑，百歲蒼蘚晦。", "忽逢潤經處，房公儼如在。", "度人要成林，今已播禪話。", "忽爲殺盜淫，佛勅所告戒。", "種子積無明，應須法雨灑。", "幸陪蓮社緣，彼此吸清瀣。", "噫嗟縶軒冕，憔悴塵垢態。", "一朝趨地獄，苦惱孰肯代。", "瑩如摩尼珠，誰使濁水壞。", "與公誌斯遊，浩蕩形骸外。"]}