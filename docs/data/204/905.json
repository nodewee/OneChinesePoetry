{"author": "蘇頌", "period": "宋", "type": "诗", "title": "六月六日訪晁美叔吏部越宿蒙惠長篇因次其韵", "paragraphs": ["近伏值休澣，端居無所爲。", "觸熱事造請，有如褦襶詩。", "偶到昭德里，主人不吾非。", "惟今吏部郎，望清秩非卑。", "而與兩銓選，事聯相附離。", "每聽人物論，尤詳臺閣儀。", "沿襲尋本原，左右逢津涯。", "登朝鬢猶綠，繼世衣仍緇。", "歡然久相接，甚矣嗟吾衰。", "誰言同趣舍，何力能噓吹。", "但慚蒹葭陋，坐對瓊林枝。", "時或把書卷，不厭顔生饑。", "間亦忘形骸，任譏嗣宗癡。", "喜君方得塗，騫騰復何疑。", "豈此哀烏省，能留威鳳姿。", "君才適時用，早聞天子知。", "荷囊與鳴玉，獻納無不宜。", "寧校歲月勞，求爲法令師。"]}