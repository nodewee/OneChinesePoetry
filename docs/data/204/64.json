{"author": "郭祥正", "period": "宋", "type": "诗", "title": "宿歸宗寺", "paragraphs": ["曠懷王逸少，宅地如翔鸞。", "池水至今黑，云是墨未乾。", "施作金仙宫，樓殿排羽翰。", "銀榜留飛烏，玉蜃吐驚湍。", "耶舍寶塔近，筆插青雲端。", "貝葉五千書，兩藏龍鱗蟠。", "鐘磬遞虚籟，松杉扶歲寒。", "護持不變滅，鑪烟晝漫漫。", "暫遊寄僧榻，翛然心界寛。", "愧無驚絕草，付與蒼崖刊。"]}