{"author": "蘇頌", "period": "宋", "type": "诗", "title": "恭謝慶成詩十韵", "paragraphs": ["聖孝當天世繼明，兩全能饗禮交行。", "路朝躬款三年報，齋寢先端七日誠。", "穹厚博臨通肸蠁，祖宗嚴祀極專精。", "冕章從質更新製，鐘虡鏗純復舊聲。", "舞佾前陳徽烈茂，燎煙升達上儀成。", "不祈厚福歸諸己，務達厖恩及庶氓。", "還御端闈孚大號，載頒元曆慶鴻名。", "歡謠沸渭盈都輦，協氣旁流浹海瀛。", "百辟旅庭紛嶽抃，四方延首效葵傾。", "帝心虔鞏常無怠，億萬斯年享治平。"]}