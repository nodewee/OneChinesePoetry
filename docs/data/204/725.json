{"author": "張載", "period": "宋", "type": "诗", "title": "古樂府 鞠歌行", "paragraphs": ["鞠歌胡然兮，邈予樂之不猶。", "宵耿耿其尚寐兮，日孜孜焉繼予乎厥修。", "井行惻兮王收，曰曷賈不售兮，阻德音其幽幽。", "述空文以見志兮，庶感通乎來古。", "騫昔爲之純英兮，又申申其以告。", "鼓弗躍兮麾弗前，千五百年，寥哉寂焉。", "謂天實爲兮，則吾豈敢，羌審己兮乾乾。"]}