{"author": "郭祥正", "period": "宋", "type": "诗", "title": "望白紵山", "paragraphs": ["隔江望白紵，葱蒼壓牛渚。", "却憶跨黄犢，渡橋溪東去。", "悠悠登此山，直待圓蟾午。", "汗漫丹湖水，萬頃浸天宇。", "北斗酌不乾，光烱反吞吐。", "諸峰若案几，白雲俯可取。", "覽景壯我懷，長謡念前古。", "傳聞桓將軍，致酒領歌舞。", "雄風回秋霜，英聲散鼉鼓。", "寧知千載後，荒榛老狐鼠。", "男兒及時樂，一餉亦足許。", "前年翰林公，絕頂構堂廡。", "我方客沅湘，盛事未能睹。", "及今佐肥幕，治獄歷陽府。", "注目聊獨吟，何時達庭戶。"]}