{"author": "蘇頌", "period": "宋", "type": "诗", "title": "次韵約諸君遊長干寺", "paragraphs": ["寺按郡東南，僧嘗爲我談。", "初因晉大士，來獲古靈龕。", "歷世名空在，重興德乃堪。", "先朝賜新額，此地建精藍。", "億載扶皇統，生民息戰函。", "剎仍存故里，龍復止深潭。", "九級惟塗甓，千梁盡架楠。", "亭臺各軒豁，巖谷更空谽。", "殿角芝成玉，松稍露隊甘。", "穴棲金禮鼲，池怪集神𪚫。", "可愛臨岡曲，何人結草庵。", "欲來尋隠逸，誰與共歡酣。", "念往須勤到，登高已舊諳。", "低頭小城市，舉目遍村嵐。", "靜境由茲達，塵容却自慚。", "常思真趣響，可抑俗饕貪。", "宇宙開懷適，江山極望涵。", "相邀幸多暇，命駕即追參。"]}