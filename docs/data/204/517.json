{"author": "石賡", "period": "宋", "type": "诗", "title": "岳陽樓觀洞庭", "paragraphs": ["洞庭白波如雪山，九月顛風了作寒。", "乾坤蕩沃漫無際，岳陽樓中方好看。", "居人習慣占天色，短艇高檣絕行迹。", "一點君山乍有無，魚龍作壞三閭宅。", "樓上觀湖壯思生，巴陵酒熟香出瓶。", "傾壺快飲爲君盡，醉殺謫仙詩始成。", "二年持節臨荆部，扁舟此地常來去。", "今日憑高覺膽驚，歸歟莫與風濤過。"]}