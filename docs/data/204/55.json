{"author": "郭祥正", "period": "宋", "type": "诗", "title": "鵠奔亭呈帥漕二公", "paragraphs": ["新江自南來，西與端江匯。", "寒光入靈羊，一碧浸羅带。", "屹然鵠奔亭，遺音溢千載。", "羽儀莫可見，窈窕想姝態。", "遭戕瘞同坎，襦布久不壞。", "訴冤如生平，隱顯一何怪。", "讐人闔戶戮，化質摶風快。", "且將憂患辭，浩蕩烟霄外。", "舄飛并劍躍，類與神靈會。", "物變固難窮，撫事增感慨。", "周侯昔行部，美績此尤最。", "江生引爲言，建平平捐罪。", "宋興跨唐虞，乾坤正交泰。", "皇華命俊哲，枉横無纖芥。", "琳瑯斯亭篇，證古欲陳戒。", "殺人貴滅口，覆族竟自敗。", "姦諛誅既死，潛德發幽晦。", "堅珉可磨鐫，榮光庶長在。"]}