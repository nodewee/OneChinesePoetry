{"author": "郭祥正", "period": "宋", "type": "诗", "title": "贈陳師道判官", "paragraphs": ["自從梅老死，詩言失平淡。", "我欲回衆航，力弱不可纜。", "栖遲二十年，時時漫孤噉。", "忽逢陳夫子，兩目海水湛。", "爲我聊一吟，粹芳超俗艷。", "又如趙氏璧，毫髪絕瑕玷。", "愈多愈精好，璀璀摘驪頷。", "借令李杜在，决敵未應敢。", "低頭亟趨降，吞聲就誅貶。", "招來君尚謙，且曰吾與點。", "窮朝把樽酒，金斝紅浪颭。", "胡爲眷幕府，半百尚壈坎。", "幽蘭没蕭艾，明珠混野芡。", "何當叩相閣，斯人願收斂。", "置之翰林中，萬丈看光焰。"]}