{"author": "蘇頌", "period": "宋", "type": "诗", "title": "謝賜御書詩五言十二韵", "paragraphs": ["聖學天攸縱，宸文日又新。", "因摛鏤牙管，分賜挈囊臣。", "玉几繙經暇，瑶宮錫宴辰。", "清躬忘旰食，睿藻出絲綸。", "才賞唐詞客，人稱賀季真。", "開編掇風什，灑翰落霜筠。", "楷法前無古，書評妙入神。", "良慚孤陋甚，獲對寵光頻。", "得異登床誚，藏過韞匵珍。", "護持同始卒，荷戴等穹旻。", "職幸聯簪筆，憂常念負薪。", "惟勤黄卷業，仰答大君仁。"]}