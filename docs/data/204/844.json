{"author": "蘇頌", "period": "宋", "type": "诗", "title": "送鄭無忌南歸", "paragraphs": ["我家本南閩，處世若羈寓。", "侍親從宦遊，東西遷者屢。", "因循歷年載，未識南中路。", "間歲至都城，始與里儒遇。", "嘗聞閩中奇，英雋所叢聚。", "山川降靈氣，稟肖時魁梧。", "往在祥符中，黄李稱獨步。", "當時盛文物，在廷充振鷺。", "二子簉其間，軒軒並鑣驅。", "得志何所如，康莊躍騏馵。", "時文變新律，高辭無累句。", "人傳幼婦碑，朝奏客卿賦。", "奇器擅珪璧，至音有韶濩。", "當宁喜同時，士林爭景附。", "淵澄或無魚，木秀乃生蠹。", "嗟哉士之賢，入朝嘗見惡。", "叔才亦稍遷，秘書觀四庫。", "命窮時不偶，伶仃獨翁孺。", "名雖鼎甲貴，官止塵勞污。", "蹉跎三十年，困躓卒顛仆。", "伊予生後時，舉頸徒企慕。", "鄭子乃其甥，肖貌何穎悟。", "讀書博而詳，偉詞亦能鑄。", "朅來至京國，首與予款晤。", "吾嘗念古昔，人賢猶愛樹。", "况遇賢之出，何必緣雅素。", "從遊遂無間，往來靡常度。", "近遭試秋官，報罷不知故。", "飄飄嘆窮途，歸橐不能具。", "當路少知己，腹心誰可布。", "我嗟近世人，齪齪何足數。", "見善不能舉，徒然用烋噢。", "士有處憂困，豈嘗一蒙顧。", "勸君自求己，何用頻齟齬。", "還家樂詩書，養心益堅固。", "無因一傷手，乃欲改前措。", "澤豹未成文，尚能隠深霧。", "齊禽戢其翼，久亦蒙傅羽。", "况子氣方剛，丁辰年未暮。", "勉勉信予言，勤勤蹈前趣。", "更想渭陽賢，懷道當有遻。", "王忱希范寧，羊曇宗謝傅。", "武子稱衛玠，逢時乃騰騖。", "深源賞康伯，傳經有訓註。", "子其慕斯人，戒哉惇向素。", "還來取高第，擢俊膺帝籲。", "更發翁孺名，後來益垂裕。", "作歌送子行，予言豈虛諭。"]}