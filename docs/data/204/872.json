{"author": "蘇頌", "period": "宋", "type": "诗", "title": "和林丘二君會程坦之家二詩  其一", "paragraphs": ["春晚寒不已，節候差季孟。", "木行怯初陽，水官恣餘橫。", "滂沱連月雨，愁嘆斯民病。", "已紊四時和，更傷群物性。", "園花半零落，猶逞晨妝靚。", "隴麥將痿摧，况值風威勁。", "我願天地心，慎舉陰陽柄。", "十雨應太平，時豐順睿聖。", "庶令疵沴消，永保寒暑正。", "無復三月中，慘慘行冬令。"]}