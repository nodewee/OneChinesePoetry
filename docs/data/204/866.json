{"author": "蘇頌", "period": "宋", "type": "诗", "title": "和林成之五題 西鄰", "paragraphs": ["西鄰擊鼓北鄰聽，飲馬持戈密相應。", "一朝奮躍事爭鋒，朔氣充盈誇戰勝。", "中原太平日已久，刃頓兵閒空細柳。", "二疆款附歲奔馳，捆載金繒萃淵藪。", "飫肥服煖四十年，但欲包藏忘德厚。", "謀夫憤憤壯士憂，屢獻忠言曾苦口。", "廟堂尚論正無爲，肯向平時議攻守。", "朔方三十有六郡，戶斂家輸佐行陣。", "非無碩畫破妖巢，直遣萬里威稜振。", "皇天愛人猶赤子，縱欲敺之言亦訒。", "彼方束手聽誓盟，重獲歲時贄琛賮。", "斯民懷德樂休兵，戍卒歸來解鋒刃。", "皆言鄰徼復清夷，嗟哉異類終難信。"]}