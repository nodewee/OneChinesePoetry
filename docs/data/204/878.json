{"author": "蘇頌", "period": "宋", "type": "诗", "title": "和胡俛學士紅絲桃", "paragraphs": ["京都花品予嘗評，夭桃僅有十數名。", "含絲繁艷今始識，鮮苞長蕊彯紅纓。", "春晴日暖助顔色，灼灼一片朝霞輕。", "鮫綃剪碎旋裝綴，虬須摘盡將紉縈。", "因知化工巧難狀，偏于草木呈瑞精。", "又疑華燈九光爛，蜂蝶不敢來窺爭。", "江南萱草易滋殖，維揚芍藥初種成。", "此花皆有紅絲號，恨不同時相合并。", "君家數株發庭際，愛玩常掛簾鈎瓊。", "有客風流欲寄目，主人喜笑張筵迎。", "飛觴灑翰偏得意，都緣尤物牽風情。", "我雖多病不能飲，猶思强舉花前觥。"]}