{"author": "郭祥正", "period": "宋", "type": "诗", "title": "獨遊藥洲懷穎叔修撰", "paragraphs": ["驅車何所適，獨往觀藥洲。", "荒蘆喧鳥雀，怪石森龍虬。", "大亭插層城，玉虹跨深溝。", "雙門控西渚，九星聚中流。", "其名何壯哉，像貎儼可求。", "鋹王卷國去，故物惟此留。", "滄溟霸氣滅，落日孤烟浮。", "空畦已無藥，草蔓春柔柔。", "常年一百五，載酒傾城遊。", "炎炎二聖作，德澤覃海陬。", "大帥用文儒，靜鎮十五州。", "諸公握鴻筆，剗蘚揮戈矛。", "仍要水宫月，一笑挹浮丘。", "蓬萊自兹往，稳踏金鼇頭。"]}