{"author": "蘇頌", "period": "宋", "type": "诗", "title": "和胡俛學士游西池書事", "paragraphs": ["皇都有滄池，近在金商陌。", "淵源控河汴，襟带引京索。", "衆派瀉寒光，一鑑涵空碧。", "晴明天垂幕，陰靄地滋脈。", "煙嵐隘五湖，氣象吞七澤。", "漪漣十餘里，縞練千萬尺。", "樓殿起參差，門闉開岝峉。", "人間識方壺，古來慚太液。", "美哉臺沼名，壯我帝王宅。", "惟昔經始謀，茲見神武迹。", "非同泗淵濫，蓋用昆夷策。", "萬乘紆警蹕，群官扈鑾軛。", "津頭駐翠華，唐中蒐赤籍。", "水犀陳百旅，畫鷁棹千隻。", "時多呂梁人，士有中黄伯。", "旋淵齊出沒，桅檣競跳躑。", "鼓枻變魚麗，飛江生羽翮。", "一時軍事嚴，四表皇威赫。", "承平垂百年，聲教重九譯。", "朝惟講文物，民亦厭金革。", "樓戈無復用，池籞因不易。", "年年春風暮，處處禊筵闢。", "曲堤柳交陰，上苑花遍拆。", "舟師校艨衝，樂佾鏘金石。", "翔禽鼓輕翰，潛鱗躍修額。", "鳴鼉促繁節，陰獸盪精魄。", "浮吹時往來，綵標縱爭獲。", "魚龍隨變態，波浪相激射。", "何妨試趫勇，豈徒觀戲劇。", "吾皇茲豫順，庶物遂闓懌。", "靈囿無禁止，都人任游適。", "輪蹄去若狂，錦繡委如積。", "臨流錯杯盤，列肆張幄帟。", "金繒樂揮散，采翠亂狼藉。", "嘉會此難逢，良辰真可惜。", "前日瀛洲仙，顧謂同舍客。", "言此好時節，豈當虛廢擲。", "掩卷下直廬，連鑣出東掖。", "郊原朋盍簪，舲舸觴浮醳。", "指顧集珍羞，餖飣瞻肴核。", "暫喜解朝纓，仍便岸紗幘。", "清波入平望，嘉果富新摘。", "園奇插山丹，水美鱠霜鯽。", "喧呼少停樽，眺覽閒信屐。", "畫橋躡虹蜺，寶殿覘楹磶。", "再見瓊林芳，重思曲江席。", "寵恩徒欲報，顓愚豈任責。", "翩翩衆翹彥，一一富才畫。", "同時致榮階，云誰量遠蹠。", "曰予孤陋姿，本惟一逢掖。", "無能拾青紫，有志厲冰蘗。", "久事州縣勞，已甘簿書役。", "公卿廣收揚，文字誤掎摭。", "得懷儒館鉛，始識君門戟。", "何乃英俊流，不以才地隔。", "同登石渠閣，共閱金匱冊。", "飽食任嬉游，縣君奚補益。", "所頼友賢能，庶幾逭隳謫。", "茲游誠可樂，何幸謬見擇。", "逮賦醉言歸，都忘日之夕。", "風雲一流散，俛仰成宿昔。", "集賢冰廳郎，雕章古風格。", "感此意稠重，足成言四百。", "記彼集間事，有如丹在白。", "初惟侈榮觀，終乃發幽賾。", "分明指行藏，礧砢見肝鬲。", "諸賢繼佳篇，仲呂和無射。", "辭源可渺瀰，筆鋒俱砉騞。", "彼美雙南金，輝映連城璧。", "樂事子同賦，聯編予有獲。", "欽慕風雅情，慰誨詩書癖。", "滯思豁以開，遥襟聳然釋。", "報投愧芻蕪，叩虛漫紬繹。", "多謝久要言，贈君歲寒柏。"]}