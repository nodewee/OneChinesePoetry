{"author": "鮮于侁", "period": "宋", "type": "诗", "title": "九誦 舜祠", "paragraphs": ["道歷山兮逶蛇，思古人兮感歎。", "並儲胥兮肅止，仰曾雲兮晻曖。", "獸何鳴兮林中，鳥何悲兮山上。", "木何爲兮不剪，草何爲兮茂暢。", "帝之神兮在天，帝之德兮在人。", "物具兮四海，心精兮一純。", "采秀實兮山間，摘其毛兮澗底。", "玉醴湛兮瓊茅，希修雜兮蘭茝。", "樂備兮九奏，鳯舞兮儀韶。", "人駿奔兮如在，君卒享兮神交。"]}