{"author": "鮮于侁", "period": "宋", "type": "诗", "title": "九誦 雙廟", "paragraphs": ["旄頭光芒兮戎馬馳，海水沸蕩兮鯨鯢飛。", "煙塵蔽日兮殺氣昏，金鼓轟天兮山岳奔。", "小國不守兮大國顛傾，王侯戮辱兮虵豕肆行。", "二公仗義兮捍賊睢陽，析骸易子兮併力小城。", "勢窮力殫兮外無救兵，亡身徇國兮寧屈虎狼。", "仰天視日兮氣以揚揚，衣纓不絕兮貌如平生。", "旅遊馳驅兮歷此舊都，致詞雙廟兮涕泗不收。", "惟忠與孝兮死義爲尤，遭世擾擾兮適履其憂。", "訏謀顛置兮邊將怙功，尾大權移兮三鎮握兵。", "忠賢在野兮讒邪肆意，女謁內用兮戚臣外圯。", "紀綱日紊兮典刑日弛，胎禍階亂兮誰執其咎。", "義士没身兮沈冤莫置，猗歟二公兮行人歔欷。"]}