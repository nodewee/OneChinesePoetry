{"author": "蘇頌", "period": "宋", "type": "诗", "title": "奉陪府公賽雪橋公廟紀事兼呈倅幕諸君", "paragraphs": ["北走出都門，寒坰冒初雪。", "言瞻漢三公，嚴祠奉遺烈。", "襜帷未行春，首茲薦腥血。", "念昨冬愆陽，時風少凝冽。", "長人惜熯菑，坐閤苦憂惙。", "遣吏造靈宇，精心致蕭焫。", "冥感不逾旬，同雲寖融結。", "甸畿千里間，滋液遍農畷。", "兆爲豐年祥，倉箱行可閱。", "報祈禮則然，况乃人望觖。", "前期告祝史，按令肄儀蕝。", "俎豆載博肥，尊罍泲芳飶。", "朱轓朝啟行，騎從紛交列。", "雍容幕府盛，陪預愧蒙拙。", "聯行趨閟宮，就位修罄折。", "拜望已告虔，嘆咏想奇節。", "惟昔漢之季，奸雄逞權譎。", "公初任州郡，超然脫羈紲。", "敢犯跋扈鋒，終正狡吏讞。", "霽威遁世賢，先覺安民傑。", "舉當仇無避，義在親則滅。", "入朝掌武事，出塞受師孑。", "胡塵息邊土，蠻貊竄巢穴。", "屢進行惟危，保終名不缺。", "世閥著廟鼎，庸勛刊冢碣。", "清風邈千載，血祀豈嘗絕。", "時其福善事，鄉人每談說。", "水旱或禜雩，響應甚昭晰。", "神實依于人，禱祀戒輕媟。", "今茲罄誠禮，庶可消眚孽。", "府公臺閣老，家聲繼皋契。", "都圻出居留，條令見施設。", "芘民慈惠師，事神粢盛潔。", "威行肅群豪，政成除一切。", "貳車實邦英，諸僚亦時哲。", "儒雅資緣飾，吏治頼關决。", "非才荷寬矜，幸免事卑屑。", "方欣盍簪得，載咏嚶鳴闋。", "期會間亦希，宴遊時豈輟。", "嘉此歲事和，樂哉民共悅。", "覽古極優遊，言歸日將昳。"]}