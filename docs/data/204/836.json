{"author": "蘇頌", "period": "宋", "type": "诗", "title": "元日鴻慶宮朝拜二十韵", "paragraphs": ["上國房心次，仙都太紫微。", "璧門開倣雉，金闕立如翬。", "昔聖躬三祀，乘時動六飛。", "奠圭渦曲已，鳴蹕渙陽歸。", "孚號興王澤，尊名象日畿。", "經營原廟制，虔鞏上天威。", "祖系崇軒鼎，宗祊奉漢衣。", "豫游恩甚盛，謁款禮無違。", "却顧和鸞迹，咸嗟歲序非。", "璿源流永永，堯德冠巍巍。", "我后遵鴻烈，聲明極範圍。", "乾坤扶寶曆，日月拱琳扉。", "朝會元正始，班聯內著依。", "敘官風憲肅，就列羽儀輝。", "北面鸞分黨，東隅斗轉機。", "寒銷冰玉砌，風繞大龍旂。", "瑞色花藏綠，歡聲霧散霏。", "未竣真館集，遥仰帝陽晞。", "至治尤遐邈，先猷重發揮。", "邦人徒望幸，延首向端闈。"]}