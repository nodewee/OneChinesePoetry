{"author": "郭祥正", "period": "宋", "type": "诗", "title": "題淨惠院", "paragraphs": ["方塘水未漲，荷芰新展綠。", "遊子愜輕衣，步與孤雲逐。", "初臨寺外橋，已聽鐘聲肅。", "徐登山後亭，葱蒼翳松竹。", "諸峰却羅列，龍蛇互奔觸。", "紅綃卷晴霞，白雲落孤鶩。", "了然身世忘，豈念冠带束。", "平時謬持節，善地甘厚祿。", "更窮泉石樂，曾未伸啟沃。", "何以報君恩，堯天漫凝目。"]}