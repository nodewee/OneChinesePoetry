{"author": "鮮于侁", "period": "宋", "type": "诗", "title": "九誦 河伯", "paragraphs": ["清秋方初兮霪雨降而無時，舊坊弗治兮河水泛濫而爲災。", "潏汨沸渭兮澎湃奔波而霈來，崩騰覆溺兮夫豈河伯之不仁。", "汗漫千里兮蕩然室閭，耄稚驚號兮丘冢爲家。", "蛟螭憤怒兮魚鼈縱横，黿鼉馳騖兮鳬鶩飛翔。", "皇天無親兮視聽以民，五序參差兮咎極以滋。", "聖惟唐堯兮固遭横流，臣有舜禹兮輿心所依。", "禦災拯溺兮九叙可歌，四凶遂去兮二人以陞。", "天地平成兮海隅蒙福，白馬玉璧兮非神之欲。"]}