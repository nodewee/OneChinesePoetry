{"author": "蘇頌", "period": "宋", "type": "诗", "title": "和丘與權秘校咏寶寄林成之進士", "paragraphs": ["天下豈無寶，此寶常曠乏。", "渾然肖天質，不與璆璠雜。", "萬産蓄精粹，百靈常護押。", "天王得而興，人事留豈盍。", "問將安所施，邦國憑鎮壓。", "問誰能爲售，靡物可酬答。", "孰嗟道不行，將以補千衲。", "孰憂大厦摧，用以支衆庘。", "在昔夏及周，相繼登天榻。", "搜索罄寰瀛，異物悉歸狎。", "萬玉會諸塗，九鼎安於郟。", "人神爲交歡，海嶽在呼欱。", "無遠不奔趨，無强不折拉。", "區區霸者君，猶能救收扱。", "譬夫至音奏，所聽纔鞺鞳。", "晉强由一戰，齊盛成九合。", "小邦願輸幣，鄰境求盟歃。", "至寶既見用，光價日以洽。", "豈若秦與趙，爭璧相蹂踏。", "其下數十代，交攻事矛甲。", "用捨亦異道，盛衰勢相沓。", "得之權綱震，失之基本塌。", "吾君系皇統，威稜海隅匝。", "大器固神扃，衆奇萃緹匣。", "山瑰及海靈，盡獲諸羅罨。", "揀金磧礫中，或不間砂鑞。", "求珠淵泉底，或見取蠯蛤。", "珉石尚珍藏，理寧斥珪玾。", "其間偶棄遺，誠堪爲嗟𣢗。", "或是選擇殊，非由道路狹。", "淵哉二君言，相投予意恰。", "誰能借其辯，九重貢君闔。", "上以啟聰明，次以廣開納。", "冀于涓塵中，收拾秘箱笈。", "明時寧自疑，本無雙刖法。"]}