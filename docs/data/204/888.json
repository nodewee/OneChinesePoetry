{"author": "蘇頌", "period": "宋", "type": "诗", "title": "寄題徐郎中鄱陽高居望雲臺", "paragraphs": ["子牟在江海，心存魏闕下。", "君居雖遠方，不忘朝廷者。", "築室負郊郭，虛堂連廣厦。", "浮梁江湖間，風物最蕭灑。", "官罷得優閒，一到休車馬。", "開軒命賓客，棋壺雜觴斝。", "園亭助登覽，山川入騷雅。", "霄漢不可跂，惓惓誰能捨。", "目睇西北雲，丹成此傾瀉。", "出還擁旌旟，歸復傲林野。", "真得吏隠趣，豈累榮名假。", "宦遊羈紲中，適意如君寡。"]}