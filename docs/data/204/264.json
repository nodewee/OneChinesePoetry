{"author": "司馬光", "period": "宋", "type": "诗", "title": "奉和大夫同年張兄會南園詩", "paragraphs": ["露濃秋過半，氣爽雨收餘。", "取酒邀嘉客，呼兒掃弊廬。", "生涯數畝地，官業一軒書。", "竹結垂綸屋，泉分入座渠。", "愜心皆樂事，容膝即安居。", "梁静栖無燕，波澄戲有魚。", "茂林穿繚繞，微徑步虚徐。", "果落方知熟，莎長不忍除。", "過從當苦遠，接侍每慚疏。", "不厭茅茨陋，時迂長者車。"]}