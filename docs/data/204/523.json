{"author": "俞瑊", "period": "宋", "type": "诗", "title": "孫氏池亭", "paragraphs": ["壁介山水間，幽棲愧尸祿。", "眠食行坐處，山光水聲足。", "嗟我心未厭，出郊搜勝躅。", "嘗聞隱者居，未爲人所目。", "素商適丁序，天空老林麓。", "飛鞭走崇岡，惟恐到不速。", "捫蘿出孤險，果得煙霞谷。", "神仙何玄怪，刻劃乾坤腹。", "囊括幽絕景，所謂天下獨。", "門前白石溪，丁當潄寒玉。", "山泉落雲頭，漫漫泛餘綠。", "靜聽宿烏吟，閑看浮鷗浴。", "萬古仇池穴，何日此鐫築。", "欲探龍頷珠，潭深怯獰毒。", "瀑布想匡廬，香山葺茅屋。", "松窗風浪搖，石徑苔蘚覆。", "樓藏未見書，園挺耐寒木。", "清風誰共延，牆頭萬箇竹。", "造化曲盡情，遠引空江束。", "陰寂窟蛟蜃，雨雹生晴燠。", "孫氏何代賢，據此傲浮俗。", "崖留五君詩，塵埋不可讀。", "殷勤補訛缺，磨寫筆屢禿。", "開亭追古蹤，仙遊一朝復。", "自慚縛冠冕，暫到不得熟。", "何時酬素心，歸來免榮辱。"]}