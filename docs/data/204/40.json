{"author": "郭祥正", "period": "宋", "type": "诗", "title": "送孫公素朝奉還臺", "paragraphs": ["暑雨正鬰陶，流汗坐深甑。", "忽聞公素來，清風先滿徑。", "高談别後事，琳瑯發吾聽。", "聽之復何如，五月冰雪瑩。", "况逢至治朝，日月開二聖。", "大臣用老成，羣辟要方正。", "如公亦幾人，尚未擢諫諍。", "浮舟每經年，山川寓幽興。", "皇皇歲華晚，曳屣漫吟咏。", "行矣勿徘徊，金門待新命。"]}