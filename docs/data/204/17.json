{"author": "郭祥正", "period": "宋", "type": "诗", "title": "戴氏鹿峰亭二首呈同游  其一", "paragraphs": ["開亭面鹿峰，白鹿每經過。", "忽啣落花去，還來卧青莎。", "仙者不可見，孤峰但嵯峨。", "疏篁映秀木，好鳥鳴相和。", "飛泉灑天窗，六月凉氣多。", "賓朋四五輩，飲酒朱顔酡。", "璆琳粲明質，芝术芬長哦。", "皆爲廊廟器，偶會林泉阿。", "磻溪與桐廬，回旋竟如何。", "却笑晉右軍，弄筆憐白鵝。"]}