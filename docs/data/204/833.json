{"author": "蘇頌", "period": "宋", "type": "诗", "title": "南郊大禮慶成詩五首 有事于南郊", "paragraphs": ["惟皇繼天，宅位三禩。", "靈德及遠，嘉生茂遂。", "仲冬月良，一陽氣至。", "上將告成，禮嚴肆類。", "自廟徂郊，萬靈拱衛。", "天收宿雰，日麗佳氣。", "月逾既望，再登午陛。", "對越蒼祗，配以太帝。", "奠玉酌匏，升烟燎幣。", "志盡虔恭，備成熙事。", "玉輿旋衡，歡聲沸渭。", "皇專乃誠，下蒙厥惠。"]}