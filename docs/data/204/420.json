{"author": "鮮于侁", "period": "宋", "type": "诗", "title": "九誦 嶽神", "paragraphs": ["雲蓊蔚兮山之巓，瞻嶽靈兮望青天。", "嶄巖崷崪兮磅礴無垠，巄嵸嵂勃兮寧一以爲仁。", "草木雜而羅生兮人不可名，鳥獸蕃而走集兮虞不能知。", "因高錯事兮道此躋陛，登岱勒成兮胡爲而七十二君。", "齊余心兮不外，高余冠兮甚偉。", "擷芳杜兮爲衣，掇紫芝兮作佩。", "柏實兮松華，石髓兮蘭英。", "蕙肴陳兮玉案，明水湛兮清尊。", "誠拳拳兮不解，寐接神兮怳若有言。", "嵩高峻極兮生甫與申，周道將明兮宣以中興。", "水旱不常兮蟲螟以災，稼穡卒荒兮民生流離。", "勞來安集兮之子之功，祐此下民兮寧遺神羞。"]}