{"author": "韓縝", "period": "宋", "type": "诗", "title": "崇法寺", "paragraphs": ["久聞雲際山，中有古招提。", "新秋喜遠覽，銳意窮攀躋。", "出郭值微雨，涼風曉萋萋。", "陂陀越大嶺，沙路凈無泥。", "野沃稻田秀，耒耜沿溝畦。", "登岑復入谷，漸過西山西。", "舉首望華屋，雙岸鬰相攜。", "虛橋駕煙靄，峻闥排虹霓。", "下馬踏危級，褰裳涉修梯。", "超然層閣外，仰視穹蒼低。", "俯眺亦何有，森森喬木齊。", "喧囂從吏語，嘲唽驚禽啼。", "既飯復搜討，林間得幽蹊。", "巖阿訪靈迹，大士常高棲。", "古殿蝕苔蘚，丹青暗塵㙠。", "俯身踐危蹬，側足緣深溪。", "老樹陰潭黑，風修辭蟬嘶。", "懸泉洗陰壁，瑩色如玻瓈。", "佳觀誠可戀，遲留懼顛擠。", "捫蘿出天險，始免魂神睽。", "緩步淩巀嵲，雙旌隨杖藜。", "回瞻花雨地，已被煙雲迷。", "頓轡下平陸，晴川留馬蹄。", "新篁映碧宇，野寺臨長堤。", "乘倦駐歸策，荒園步柔荑。", "婆娑兩高樹，磊落垂紅離。", "汲井漱甘液，拂塵觀舊題。", "出門尚斜日，隱隱聞城鼙。", "勝概亦陳迹，茫然失端倪。", "爲詩記彷彿，吾友無訶詆。"]}