{"author": "郭祥正", "period": "宋", "type": "诗", "title": "漳南書事", "paragraphs": ["元豐五年秋，七月十九日。", "猛風終夜發，拔木壞廬室。", "須臾海濤翻，倒注九溪溢。", "湍流崩重城，萬戶競倉卒。", "萬牛豈復辨，涯渚怳已失。", "嬰老相攜扶，迴首但悽慄。", "憂心漫如焚，救疹竟無術。", "憶昨攝印初，歲望頗云吉。", "田疇時雨足，秔糯各秀實。", "胡爲兆陰怪，平地遭潏汨。", "尤嗟梁棟材，中道摧折畢。", "日月有常度，金行正蕭瑟。", "疇咨風雨師，殘害皆天物。", "天心本好仁，忍視久不恤。", "况今大上聖，治具嚴且密。", "騎馬藏民間，教兵授神筆。", "四夷還舊疆，百辟奉新律。", "固宜集和氣，祥瑞爲時出。", "緣何漳南民，憔悴抱愁疾。", "終當呼長鯨，一吸見蓬蓽。"]}