{"author": "鮮于侁", "period": "宋", "type": "诗", "title": "九誦 微子", "paragraphs": ["肇公孫之璇源兮玄鳥降而生商，並禹稷之聖賢兮實惟桓撥之王。", "歷媯姒之世數兮道日躋於武湯，始伐罪於仇餉兮人怨咨而徯來。", "顧寛仁之宜民兮天俾式于九圍，諒除殘而代虐兮猶云德之有慚。", "賴燕翼於孫謀兮治克舉於三宗，老成不怨於不以兮隱處不傷於厄窮。", "世四十有六而下衰兮豈天命之將隳，寔遭家之不嗣兮顧麗色之惟微。", "念社稷之顛傾兮七廟無所憑依，帝眷在於有周兮抱祭器而焉歸。", "雖白馬之見廟兮聊血食於商丘，偉夫子一言兮誠有取於三仁。"]}