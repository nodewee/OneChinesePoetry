{"author": "郭祥正", "period": "宋", "type": "诗", "title": "宿栖賢寺", "paragraphs": ["遥憐李太白，吟望瀑布水。", "不知三峽流，翠灑虚烟裏。", "雄聲雷雨驟，遠響松風靡。", "誰留千丈虹，長在雲根倚。", "遂令車馬來，朗瞻樓殿啟。", "明明銀色界，浩浩蟾波洗。", "居中梵天衆，聞思悟玄理。", "長老乃摩詰，取供在彈指。", "普薰毛孔香，真寶超凡鄙。", "病夫寄一榻，清泠濯心耳。", "飄然睡鄉去，策杖中夜起。", "不能跨鯨魚，揮筆信非美。"]}