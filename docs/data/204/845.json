{"author": "蘇頌", "period": "宋", "type": "诗", "title": "送王秀才出京", "paragraphs": ["都城大雪酒價高，我送故人傾濁醪。", "酒闌置杯欲話別，不覺中心生鬰陶。", "丈夫聚散豈爲念，所嘆人事多徒勞。", "憶昔我年未弱冠，西來觀藝遊神皋。", "金門獻賦嗟失路，因循四載何所遭。", "京華碌碌少知己，但聞嘲弄聲嗷嗷。", "今年詔書恤西事，大開言路烝群髦。", "因思平生負氣概，臨事始可觀持操。", "長纓羈虜豈無計，策慮未獻心徒忉。", "感君壯志正凌厲，術業沈究鈐與韜。", "上書論畫兵家事，直請西去親鞬櫜。", "又言若將衆十旅，可爲手足除紛搔。", "逾時待報不聞命，西秦便欲從遊遨。", "束書携劍瞥然去，却顧名利輕如毛。", "我謂方今正急士，帝言屢下搜英豪。", "公卿悉意奉詔旨，推賢好善如干旄。", "勸君失意且韜養，有能必見時稱褒。", "中朝列爵本馭衆，進任將相皆儒曹。", "一時未遇何須嘆，吾輩豈久居蓬蒿。"]}