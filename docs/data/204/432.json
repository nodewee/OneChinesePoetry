{"author": "鮮于侁", "period": "宋", "type": "诗", "title": "遊金山", "paragraphs": ["蓬萊三神山，橫絕巨鰲背。", "鰲傾海水動，一峰失所在。", "飛大江中，盤礡幾千載。", "化爲金山居，龍象錯朱貝。", "夙昔愛山水，江湖不暫忘。", "君前或剖竹，匏繫古維揚。", "隱然絕勝地，旦旦遙相望。", "不意二君子，招攜一葦航。", "高攀躡雲梯，闊視皦溟漲。", "潮來隱天地，萬里捲白浪。", "波清雲漢凈，澄澈迷下上。", "更深月正中，山影杳無象。", "蛟鼉四面穴，形勢三洲壯。", "融結既難窮，丹青殊莫狀。", "蘇侯韻高遠，邵子雅趨尚。", "奇觀極無邊，幽等端未放。", "浮生閱流水，清晨造方丈。", "畢景趣言歸，侵星搖兩槳。"]}