{"author": "鮮于侁", "period": "宋", "type": "诗", "title": "遊靈巖", "paragraphs": ["千峰環郡宇，二水遶城堞。", "每憐山水佳，況復開巖穴。", "川流數里近，放棹攀巀嵲。", "靈巖駭神化，環陰數畝闊。", "何人營佛祠，棟宇殆天設。", "前軒瞰溪山，眺聽心耳豁。", "徑穿巨石下，碧玉聳高節。", "涓流瀉石谼，玉乳甘且潔。", "其東乃小巖，洞戶敞深徹。", "嵌巖見石柱，任重立精鐵。", "昔人遇真仙，相攜觀金闕。", "川平聽雞犬，始覺人世別。", "屈曲沿清溪，桃花正開發。", "塵緣念鄉縣，歸思若弦涉。", "寤寐瞬息間，巖扉已嚴鐍。", "時遷等陵谷，事勝存圖牒。", "獨有蒼江流，清霄鑒明月。", "予來秋之季，氣象頗凄切。", "草木自變衰，山花常復活。", "青暉沃賞適，異境差勝絕。", "薄暮上歸艎，依然望林樾。"]}