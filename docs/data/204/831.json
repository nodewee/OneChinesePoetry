{"author": "蘇頌", "period": "宋", "type": "诗", "title": "南郊大禮慶成詩五首 朝享景靈宮", "paragraphs": ["惟宋五世，將郊泰玄。", "祗若前典，欽崇道尊。", "其日吉午，天時薄寒。", "帝出齋寢，朝神紫垣。", "降輅就次，被龍搢山。", "禮薦蒼玉，樂歌太安。", "酌以瓊醴，羞以靈飧。", "飆御來格，上誠益虔。", "思我基命，系於帝軒。", "真祖膺符，錫類貽孫。", "皇繼其志，受祉彌繁。", "炎炎景歷，億萬斯年。"]}