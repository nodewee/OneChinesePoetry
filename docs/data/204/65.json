{"author": "郭祥正", "period": "宋", "type": "诗", "title": "新昌吟寄穎叔待制", "paragraphs": ["元祐丙寅冬，新昌有狂寇。", "名探其姓岑，厥初善巫咒。", "南民欣尚鬼，來者爭輻輳。", "經年惑羣衆，詭術遂潛構。", "摧城止三闞，作蜂唯撒豆。", "竹竿變鎗旗，鋭兵莫吾鬭。", "此事古未聞，造意無乃陋。", "蚩蚩彼何知，丁壯擁前後。", "長驅向城郭，塵土翳白晝。", "刺史亟閉戶，神理默垂祐。", "城頭無百兵，坐待五羊救。", "賊中衆所見，戢戢羅甲胄。", "須臾薄寒陰，凍立多僵仆。", "平明若鳥散，賊本未遑究。", "權帥計倉卒，遣將速誅蹂。", "貪功恣殺戮，原野民血溜。", "嬰兒與婦女，屠割僅遺脰。", "傳報及南昌，新帥若烟走。", "入境亟止殺，渠惡用機購。", "逾旬果獲探，腰斬餘悉宥。", "朝廷方好仁，帥畧寔能副。", "臺章請褒賞，詔語優以懋。", "撫綏聊借才，侍從爾來復。", "身居江湖上，名近日月右。", "麟兒隨飛龍，陰隲資貴富。", "彼美南山松，落落千丈秀。", "終爲廊廟器，未許連城售。", "吳毛持漕節，文彩爛錦繡。", "發爲新昌行，洪鐘待誰扣。", "我將磨蒼珉，爲公悉鑱鏤。"]}