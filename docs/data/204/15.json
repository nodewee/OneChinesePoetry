{"author": "郭祥正", "period": "宋", "type": "诗", "title": "送宋前之赴調", "paragraphs": ["東岡送終畢，北堂待榮養。", "短箠跨羸驢，西風吹祖帳。", "玉盤堆鱠縷，金船倒新釀。", "勸君當勇去，回首勿悽愴。", "胸中五千卷，立事須少壯。", "揚名永不滅，孝節乃可尚。", "長安集紛華，出處慎所向。", "肯爲聲色惑，一婢百金償。", "不知粉黛蠧，血氣迷凋喪。", "胡爲發斯言，期予以相將。"]}