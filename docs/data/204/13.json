{"author": "郭祥正", "period": "宋", "type": "诗", "title": "懷當塗石城寺", "paragraphs": ["城東二十里，寺有古石城。", "過盡綠桑野，還依流水行。", "水窮山亦合，老木一區平。", "蘚留虎豹跡，巖多猿狖鳴。", "樓殿横澗陰，像塑鉛黄剥。", "庭中有高花，碧葉抱丹渥。", "不知何歲年，舂容鎮柔濯。", "山僧亦龐眉，發語頗真樸。", "却讀羅泰碑，始知征戰場。", "赤谷納箭血，夜鬼嗥冷創。", "雲霧第黯黲，英雄今則亡。", "誰建大法宇，救援弘津梁。", "每來即忘還，覽古恣吟眺。", "沿崕采菖蒲，興發輒長嘯。", "偶隨辟書起，末路遂難料。", "十年未能歸，應爲山僧誚。"]}