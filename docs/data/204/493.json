{"author": "趙瞻", "period": "宋", "type": "诗", "title": "子夏山", "paragraphs": ["山因先師成令名，人心仰止懸青冥。", "文侯北面款山扄，石室至今猶南傾。", "直松萬林天籟聲，長材大棟資連甍。", "溪泉四出照骨清，潤物功溥民罔争。", "朝兮新雲澤根莖，暮兮和風發勾萌。", "山川氣稟天地英，民何知爲夫子靈。", "魏最稱治由師經，晉俗自是多諸生。", "時尚辭華取未精，皓首學行徒修明。", "非無神降弼王庭，國朝當議平文衡。", "斯文未喪吾道亨，商之傳授今可行。"]}