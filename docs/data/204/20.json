{"author": "郭祥正", "period": "宋", "type": "诗", "title": "陳安止遷居三首  其二", "paragraphs": ["陳子貧無居，東家借茅屋。", "達士寧羞貧，四方所居隩。", "平臺荔陰下，天匠資爾築。", "青分一畦蘭，綠種萬竿玉。", "幸遭文明運，志豈效孤竹。", "又非遠人音，欲以逃空谷。", "翛然置藤榻，示疾肖金粟。", "呪飯施諸鬼，夜半風肅肅。", "嗟予在羅網，未暇親杞菊。", "憂愁無端來，刀劍攪胸腹。", "渺思泛滄浪，期君濯雙足。", "時或臨大野，泥耕看健犢。"]}