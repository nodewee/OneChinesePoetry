{"author": "謝景初", "period": "宋", "type": "诗", "title": "尋餘姚上林湖山", "paragraphs": ["山水有奇秀，何必耳目親。", "茲地世未知，偶游良可珍。", "平湖瞰其中，翠巘圍四垠。", "青松千萬植，落瀑如懸巾。", "佛廟聳殿塔，裝點繪圖新。", "清溪與斷崖，水石聲磷磷。", "峰巓見滄海，日出常先晨。", "花草時節異，寧問秋夏春。", "陵谷千萬古，豈無稱道人。", "德微言不信，又恐遠故堙。", "樽酒且樂我，醉來事事均。"]}