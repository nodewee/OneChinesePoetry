{"author": "蘇頌", "period": "宋", "type": "诗", "title": "暮春與諸同僚登鍾山望牛首", "paragraphs": ["清明天氣和，江南春色濃。", "風物正繁富，邦人競遊從。", "官曹幸多暇，交朋偶相逢。", "並驅出東郊，乘興遊北鍾。", "陟險不蠟屐，扶危靡搘筇。", "上登道林祠，俯觀辟支峰。", "辭山次阡陌，長江繞提封。", "蕭條舊井邑，茂盛新杉松。", "攬物思浩浩，懷古心顒顒。", "念昔全盛時，茲山衆之宗。", "天門對雙闕，霸業基盤龍。", "六朝遞興廢，百代居要衝。", "人情屢改易，世事紛交攻。", "當時佳麗地，一旦空遺蹤。", "惟有出岫雲，古今無變容。"]}