{"author": "郭祥正", "period": "宋", "type": "诗", "title": "同蕭英伯登陳安止嘯堂", "paragraphs": ["食訖雨初霽，相將陟高臺。", "縹緲臨諸峰，幔卷濃雲開。", "秀特不可掩，擎天碧崔嵬。", "漳流欲赴海，澎湃西南來。", "陰陰荔子木，合抱何年栽。", "幽鳥轉枝語，清風與春回。", "佛宫四面出，紺碧疑蓬萊。", "寓隱得斯地，足以攄君懷。", "方庭有蘭芷，近郭無虎豺。", "萬事不掛慮，長年效僧齋。", "一爲孫登嘯，而與數子諧。", "顧我病且老，况復時運乖。", "兒歸半道死，旅棺未葬埋。", "破甑已棄物，乃非君子儕。", "從遊得無玷，泯默甘擯排。"]}