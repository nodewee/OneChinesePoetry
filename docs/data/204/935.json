{"author": "蘇頌", "period": "宋", "type": "诗", "title": "再和倒韵", "paragraphs": ["新植蒼筤竹，欣欣若感知。", "日陰紛展蓋，風韵巧吹篪。", "幸對人瀟灑，兼依地坦夷。", "二年官此者，一日可忘之。", "抱節疏仍密，交柯挺復欹。", "藂生相友善，特立甚矜持。", "長處苔微破，看來露亦披。", "鳳姿聊側翅，蛇變但存皮。", "莫作恂兵伐，留爲介杖騎。", "雪霜饒欲冒，雨露已先滋。", "初見猶齊架，俄驚漸出籬。", "中虛緣物性，外勁是天姿。", "比畝雖云少，成林亦未遲。", "廟丘當見採，栝羽豈勞施。", "鵲尾冠須製，鵷雛食可期。", "拂雲思柏悅，盈畹笑蘭衰。", "任土前書貴，名園此地宜。", "縱難聽嶰管，肯學唱巴枝。", "既許親齋几，寧辭局甃墀。", "更煩勤愛護，有用在他時。"]}