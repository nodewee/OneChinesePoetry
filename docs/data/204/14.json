{"author": "郭祥正", "period": "宋", "type": "诗", "title": "昨遊寄徐子美學正", "paragraphs": ["念昔未弱冠，與君昆弟遊。", "各懷經綸業，壯氣凌陽秋。", "知音得袁宰，鑒賞稱琳璆。", "君家天地崩，泣血城南陬。", "釋服就鄉舉，名姓必見收。", "數爲禮部黜，考命寧怨尤。", "子山僅五十，感疾遽不瘳。", "子美如孤鴻，哀鳴大江頭。", "其聲最酸楚，聞者皆涕流。", "有才多困蒙，此理不可求。", "我初佐星子，老守如素仇。", "避之拂衣去，寓跡昭亭幽。", "篇章自此富，寫詠窮歡憂。", "慈母待祿養，復尉湓浦州。", "隨辟宰環峰，碌碌三載周。", "纔歸遭酷罰，五體戕戈矛。", "旦夕期殞滅，餘生安敢偷。", "粗能襄事畢，寒餓妻兒羞。", "復入湖外幕，萬里浮扁舟。", "幾葬江魚腹，迍邅百端愁。", "到官未三月，開疆預參謀。", "招降五萬戶，給田使鋤耰。", "論功輒第一，謗語達冕旒。", "得邑敢自訴，斷木當沉溝。", "兒女相繼死，泣多昏兩眸。", "脱去殊未能，游鱗已吞鈎。", "春風吹痩頰，黄塵蒙弊裘。", "纔趨合肥府，又鞫歷陽囚。", "荒庭忘歲月，忽見花枝柔。", "清明動鄉思，一水嗟滯留。", "却憶藏雲會，雕盤薦珍羞。", "高吟凌李杜，猛飲咍阮劉。", "野寺想如昨，游人今白頭。", "倏忽三十年，老大功名休。", "日轂不暫止，吾生信如漚。", "有酒尚可醉，餘事皆悠悠。"]}