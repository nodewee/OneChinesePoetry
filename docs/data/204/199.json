{"author": "司馬光", "period": "宋", "type": "诗", "title": "和君貺清明與上巳同日泛舟洛川十韻", "paragraphs": ["繁華兩佳節，邂逅適同時。", "雅俗共爲樂，風光如有期。", "曉煙新里巷，春服滿津涯。", "已散漢宮燭，仍浮洛水卮。", "占花分設席，愛柳就張帷。", "華轂爭門去，輕簾夾路垂。", "三川雲錦爛，四座玉山欹。", "疊鼓傳遙吹，輕橈破直漪。", "清談何衮衮，和氣益熙熙。", "想見周南俗，當年播逸詩。"]}