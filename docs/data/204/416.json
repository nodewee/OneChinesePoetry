{"author": "鮮于侁", "period": "宋", "type": "诗", "title": "九誦 堯祠", "paragraphs": ["車轔轔兮廟堧，鼓坎坎兮祠下。", "竽琴兮並奏，潔時修兮虔祠事。", "瑤華爲饌兮沆瀣爲漿，象籩玉豆兮金鼎煇煌。", "海珍野蔌兮雜錯而致誠。", "神之來兮風雨蕭蕭，前驅於畢兮上有招搖。", "羽林爲衛兮虹霓爲旗，鳯凰左右兮擾伏蛟螭。", "神之降兮金輿，靈欣欣兮肸蠁。", "德難名兮覆燾，千萬年兮不忘。"]}