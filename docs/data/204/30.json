{"author": "郭祥正", "period": "宋", "type": "诗", "title": "普利寺自周上人高明軒", "paragraphs": ["世人孰無累，貴彼方外人。", "超然雲霞趣，迥脱生死輪。", "周也漳南釋，開軒瞰漳濱。", "山光并水影，二物長清新。", "尤愛明月夕，蒼林變金銀。", "焚香坐軒上，時或要靜賓。", "幸無歌吟喧，得與麋鹿馴。", "嘗茶煮山藥，長養菩提因。", "豈慕富且貴，寧憂賤與貧。", "我來勿厭數，從爾陶天真。"]}