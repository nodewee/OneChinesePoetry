{"author": "鮮于侁", "period": "宋", "type": "诗", "title": "九誦 箕子", "paragraphs": ["偉夫子之正諒兮適遭世以離尤，悼祖宗之累積兮大命顛而逢憂。", "忠良屏遠兮讒諛寖昌，神龜在塗兮虺蟒升堂。", "紫鸞笯置兮鴆羽飛揚，騶虞潛遯兮豺虎縱横。", "江籬鉏割兮鈎吻日滋，芳荃不御兮蔓草難圖。", "比干剖心兮天子佯狂，蒙以正兮大明其傷。", "靈修不察兮國以云亡，舊邦維新兮武功以成。", "囚奴釋辱兮作賓於王，九疇演繹兮大法以彰。", "五事欽明兮君道日隆，彝倫攸叙兮庻政其凝。", "朝鮮分封兮夷貊化行，傳國中山兮蕃子以孫。", "廟貎有嚴兮祀典攸存，歲時奉事兮斯千萬年。"]}