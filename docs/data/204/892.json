{"author": "蘇頌", "period": "宋", "type": "诗", "title": "次韵蘇子瞻學士臘日遊西湖", "paragraphs": ["臘日不飲獨遊湖，如此清尚他人無。", "唱酬佳句如連珠，况復同好相應呼。", "君嘗聽事嗟罪孥，雖在樂國猶寡娛。", "是社稷臣魯顓臾，直道自任心不紆。", "最愛靈山之僧廬，彼二惠者清名孤。", "案上梵夾床龍鬚，爐銷都梁饌伊蒲。", "潔行自欲敦薄夫，長吟擁褐忘昕晡。", "坐客不設氈氍毹，對鏡如看方輿圖。", "君懷經濟才有餘，名聲妖孽懲顔蘧。", "且來山林尋遁逋，更玩四營兼參摹。"]}