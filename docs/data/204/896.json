{"author": "蘇頌", "period": "宋", "type": "诗", "title": "次韵三弟學士題七寶英師壁", "paragraphs": ["巖居得幽勝，俗累無憂傷。", "占彼鳳山腋，建茲法雲堂。", "宵眠一氈蒲，晝食幾稻粱。", "浄衆集善緣，勇猛能自强。", "瑞相嚴中楹，梵夾羅四旁。", "軒窗據蒼崖，松竹圍重岡。", "不雜人世喧，更覺禪味長。", "我嘗命賓友，間或携肴觴。", "中休憩丈室，遠覽登上方。", "念昔保城塹，屹然壯金湯。", "列剎以百數，息民殄千殃。", "爰居盡樂土，利用無缺斨。", "遂使吳會俗，長爲禮義鄉。", "何獨竺乾域，寶山亦清凉。"]}