{"author": "饒節", "period": "宋", "type": "诗", "title": "贈陳侯一首", "paragraphs": ["古人已朽不可作，長安年少多嶽嶽。", "太官五斗僅代耕，舒緩養高簡然諾。", "陳侯氣穩天機精，心胸開霽脫檢繩。", "只今冠佩奉朝請，折節重士身自輕。", "主人斗酒相逢迎，金尊玉槃紅燭明。", "黄花開徹秋未了，殘月挂簷霜氣清。", "氣吞百吏不足數，滑稽巧中一座傾。", "座客未用喜且愕，陳侯吏事復不惡。", "簿書獄訟談笑了，盜賊骨驚吏膽落。", "至今魯山駕車處，會使齊兒畏朱博。", "方今天子坐明堂，指麾夷狄如驅羊。", "安得吏師如侯者，上應列宿布四方，政治豈但幾成康。"]}