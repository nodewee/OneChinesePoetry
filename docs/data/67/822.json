{"author": "饒節", "period": "宋", "type": "诗", "title": "青原臺詩", "paragraphs": ["五馬胸中足丘壑，駐車决遣有餘樂。", "似言新廣青原臺，不減滕王舊江閣。", "滕王閣下當年路，靜中懷抱時來去。", "聞說青原比像間，表裏江山便知處。", "使車時此携佳賓，與人同樂不同羣。", "倚欄自得新詩句，矯首長懷古道人。", "青原親見曹溪祖，渠有兒孫住山斧。", "問公何處見青原，杳杳飛鴻掠雲去。"]}