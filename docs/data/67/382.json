{"author": "洪芻", "period": "宋", "type": "诗", "title": "再次洪上人雲巢韵", "paragraphs": ["黄子厭喧求避俗，直上孤峰結茅屋。", "欲期汗漫游九垓，俯視塵寰戰蠻觸。", "小山招隠喚不回，舊時從事有邊幅。", "不能投筆學文鴛，底用决科似張鷟。", "自賦雲巢自高唱，手握靈蛇嗤魚目。", "由來江夏多可人，藍田片片生美玉。", "要須青山頂上行，去伴白雲簷下宿。", "西湖窟穴對華榱，肯把蘭亭比金谷。"]}