{"author": "饒節", "period": "宋", "type": "诗", "title": "次韵酬潘庭立儀曹見贈之作", "paragraphs": ["安仁可獨來，連璧豈易得。", "我老閱士久，此士秀江國。", "不窺董生園，頗割子魚席。", "向來决勝地，辟水湛寒碧。", "幾年富問學，一道貫儒釋。", "捉麈初不譁，論正語明白。", "哦詩咄嗟辦，妙韵出金石。", "吾家妙喜師，賞歎節屢擊。", "夜堂明月冷，鼎足坐禪寂。", "他年山中人，盛事話疇昔。"]}