{"author": "饒節", "period": "宋", "type": "诗", "title": "次韵李二", "paragraphs": ["道散士不守，君子利爲上。", "交遊固竇灌，父子亦歆向。", "繄我二三友，日月共照臨。", "殊鄉不殊習，異族豈異心。", "吾徒拙身謀，要是滄海客。", "大材費伐剪，古樂難考擊。", "相逢聊解顔，把酒聽軟語。", "斷水洗垢病，戛玉開未寤。", "男兒生墮地，脚跡付九州。", "不知誰主盟，會此車與舟。", "願畢已醉杯，竟比難得歡。", "明朝黄子別，離恨已闌干。"]}