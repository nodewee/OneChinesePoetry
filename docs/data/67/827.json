{"author": "饒節", "period": "宋", "type": "诗", "title": "送慧林化士", "paragraphs": ["王舍城中車馬塵，霏霏似我澗底雲。", "此塵可貴不可賤，中著功名富貴人。", "上人衣带雲霞色，隨例塵中歸未得。", "祇園爲有老作家，鬧市叢中自禪寂。", "向來禪律相錯居，空庭月作五日墟。", "市聲浩浩如灘瀨，誰信禪房靜有餘。", "道人要是白雲侶，紅塵不是安身處。", "未能隨我便那伽，早入千峰萬峰去。"]}