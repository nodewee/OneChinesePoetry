{"author": "洪芻", "period": "宋", "type": "诗", "title": "松棚", "paragraphs": ["南山落落千尺松，干雲蔽日摇青葱。", "盤根錯節歲月古，龍吟虎嘯號悲風。", "北山文杏中梁棟，我材臃腫非世用。", "脩枝細葉幸有餘，頳肩大束那辭送。", "承以高竹青扶疏，置君寬閑之玉除。", "倏如亂雲駐車蓋，怳似廣庭張拂廬。", "垂頭塌翼下孔翠，張鱗擺鬣來鯨魚。", "穿空入隙清飆吹，疑有萬壑哀聲隨。", "羲和按轡不馳騁，炎官火傘將安施。", "朅來投荒近循海，日坐板屋如蒸炊。", "南山蒼官憐我熱，遺我七鬣千孫枝。", "但令脩幹青青多，溫風烈日如予何。"]}