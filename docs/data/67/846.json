{"author": "饒節", "period": "宋", "type": "诗", "title": "養志堂詩爲襄陽吳傳朋通判作", "paragraphs": ["我思古丈夫，出處各有意。", "上焉不作名，下亦豈爲利。", "周旋進退間，萬世作凡例。", "吁嗟古人遠，中夜輒三起。", "老來得賢侯，氣象無乃是。", "少年自挺立，學問造嚴祕。", "筆端挾風雨，麈尾揠根柢。", "問之爲誰歟，盛德有苗裔。", "廣陵之外孫，右司公之子。", "內師孟母賢，外交天下士。", "漸磨薰蒸到，成此不凡器。", "年來貳襄陽，豈爲山水計。", "政以承母心，欲覲淮源隧。", "淮源日夜流，墓木已拱矣。", "母來拜墓門，滿下平生淚。", "回頭語兒孫，更酹墳前地。", "我懷三十年，一飯不忘此。", "惟誠通鬼神，志願今乃遂。", "兒身勉直道，無貽墓中愧。", "寧爲潁封人，勿作魚梁吏。", "到官闢高堂，涓潔亦明麗。", "夜月進古几，春盤供早薺。", "爐薰事禪寂，簡物薄滋味。", "起居飲食安，其樂固洩洩。", "母身自教子，子養母其志。", "要當并外家，十幅作圖記。", "大曾信知言，名堂書是事。", "更哦諸人詩，千古激彫敝。"]}