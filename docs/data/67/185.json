{"author": "洪朋", "period": "宋", "type": "诗", "title": "立秋日諸公過敝廬賦詩", "paragraphs": ["埃鬰一炎方，何處不庳濕。", "北窗但掃地，所向若維縶。", "及茲澍雨過，信是高秋立。", "便有好事侶，俱來負郭集。", "中庭樹陰滿，燀氣清且急。", "胡床各蕭散，頗覺凉氣入。", "道喪千載餘，世路日險澀。", "朋知得若人，風流有所及。", "西山一牛鳴，時哉先聖集。", "興來浩蕩遊，胡爲若羈馽。"]}