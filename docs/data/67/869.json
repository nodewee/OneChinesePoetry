{"author": "饒節", "period": "宋", "type": "诗", "title": "王信玉生日", "paragraphs": ["簪笏誰非嗣，才能恐未難。", "傳家推有守，樹德莫如寬。", "賤子敢爲佞，明公信可觀。", "四維開雉堞，千頃漲波瀾。", "逮下亡圭角，逢人倒肺肝。", "月評終許劭，愛客自袁安。", "不僞心常逸，忘機體更胖。", "所臨惟簡易，有道息彫殘。", "使節軺車穩，兵符玉具乾。", "百城同鏁靜，萬井益歌歡。", "退食公無事，揮毫妙可刊。", "笙歌珠履醉，風月井梧寒。", "諸子仍聞道，羣雛半著冠。", "居然謝紈綺，沃若秀芝蘭。", "表裏初無憾，行藏晚竟完。", "向來三徑志，欲了五車看。", "異日人爭誦，來徵印已刓。", "恐須煩柱石，從此接鴛鸞。", "直道惟天相，亨衢豈自干。", "祝公千歲壽，終始立朝端。"]}