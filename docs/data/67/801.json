{"author": "饒節", "period": "宋", "type": "诗", "title": "次韵劉無言遊法雲寺", "paragraphs": ["磨蟻迭左右，鐵炭互俯仰。", "歲月如牧馬，快驟脫羈鞅。", "方希草玄雄，未羨畫眉敞。", "劉侯啟予者，險韵寫勝賞。", "讀之令人醒，居然見圖像。", "我昔曾此遊，僧梵薦肸蠁。", "撞鐘鳴木鯉，破我顛倒想。", "百年能幾許，萬事苦鞅掌。", "喪身聲利場，齒角伐犀象。", "前輩曉雲散，後生春水長。", "君看門外轍，盛氣日來往。", "道人初不省，禪寂異到壤。", "乃知雨花地，可以透迷網。", "君侯此嘉集，塵跡已相盪。", "援琴寫我歎，中夜發哀響。"]}