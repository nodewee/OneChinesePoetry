{"author": "饒節", "period": "宋", "type": "诗", "title": "送善權歸豫章", "paragraphs": ["北斗以南好風土，西山爽氣吞吳楚。", "前輩風流固超絕，後生法像仍奇古。", "道人久學祖師禪，敗裙破衲今幾年。", "胸中秀氣磨未盡，時出新詩皆可傳。", "都城鼎鼎冠劍偉，井掃權門日中市。", "道人香火辦寂莫，有脚不踏公侯地。", "古來賢俊能幾何，只今零落亦已多。", "一見道人氣象是，蒲團棐几生春和。", "我思伸眉向林莽，未暇優游取卿相。", "扁舟今日與君別，明朝夢落江湖上。"]}