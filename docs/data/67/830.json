{"author": "饒節", "period": "宋", "type": "诗", "title": "寄趙季成鈐轄", "paragraphs": ["器之高誼已下世，安當我友埋金沙。", "倚松卧病無一錢，俗醫如山闖利多。", "天寒歲暮山谷裏，二老不作如我何。", "謂天蓋高不無意，間生賢者爲帝裔。", "不容聲色眩耳目，但許詩書養梗柢。", "少年所學無不有，精研往往窮淵藪。", "不知用心能幾何，妙悟自然絕師友。", "德成而上藝爲下，此言端爲中流者。", "須知豪傑蓋不然，以德養藝斯又全。", "若分上下爲優劣，千金安得稱神仙。", "德爲本質藝其飾，表裏相資乃我德。", "欲知公子志甚深，已著千金追舊跡。", "世人有藝初無德，爲驕爲傲爲殘賊。", "殺人取財不知懼，猶誇庸妄肆誕惑。", "須知公子本無我，一切有求無不可。", "平生高見隘古人，焚棄經方見何左。", "老僧年來學禹步，跰𨇤鑒井不能去。", "還丹一粒能幾何，從此游山不知處。"]}