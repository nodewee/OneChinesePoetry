{"author": "饒節", "period": "宋", "type": "诗", "title": "錢塘清照律師芝草出其父墓上爲作此詩", "paragraphs": ["槃槃千丈松，磅礴犯雲漢。", "要爲根所持，龍蛇走斷岸。", "英英西洛花，妙爲天下冠。", "根移枝可易，人爲過其半。", "君看此靈芝，不與彼共貫。", "超然自挺立，初不頼根榦。", "儻可種而植，朱門當爛漫。", "胡爲不可致，圖畫空傳翫。", "芝生在何許，可卜不待彖。", "忠臣孝子家，義夫烈士館。", "吉事定有祥，豈是供好玩。", "道人律之師，父蠱雖不幹。", "平生沙門行，報德已無算。", "向來郭氏阡，盛事傳里閈。", "青青十畝陰，手植幾脫腕。", "召和不吹律，脩德自幽贊。", "至今超山下，百本益璀璨。", "亭亭卷雲濤，濯濯立鵝鸛。", "乃知天人間，决定可覆按。", "野人爲作詩，誦實不敢贊。"]}