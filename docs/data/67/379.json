{"author": "洪芻", "period": "宋", "type": "诗", "title": "題黄稚川雲巢", "paragraphs": ["雲巢一上十五里，中有今世巢居子。", "鷄鳴犬吠白雲裏，不知天際去此幾。", "平生深契鳥巢禪，翦茅蓋頭萬事已。", "宴坐經行飛鳥上，人間榮辱不到耳。", "蝸牛兩角竟何爲，鷦鷯一枝端自喜。", "我有一廛落城市，章服裹狙聊復爾。", "武溪未訪桃花源，脩江儻問桃花水。", "會取櫻桃洞前路，藜杖扶衰從此始。"]}