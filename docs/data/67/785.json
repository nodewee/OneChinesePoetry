{"author": "饒節", "period": "宋", "type": "诗", "title": "送故人", "paragraphs": ["秋風夜作萬馬聲，草木自有離別情。", "君行胡不卜春夏，况我抱病方竛竮。", "我生不祥憂患并，行李四方影隨形。", "少年之氣追琢盡，胸中獨抱渭與涇。", "世人紛紛水火爭，我欲從之憊不能。", "騎馬時尋故人舍，掀髯抵掌意自傾。", "圖書萬卷相將迎，座無凡兒眼更明。", "惟酒無量與興會，我醉未去君經營。", "不用賜金爲解酲，一月何必一日醒。", "此中萬事氣自寧，勿語世人人不聽。", "君今胡爲忽戒行，使我此計墮杳冥。", "君行瀟湘絕洞庭，沙頭水落鼉夜鳴。", "想君抱恨寐輒驚，起弔湘纍涕泪橫。", "顧我胡爲世網嬰，前行霜露後榛荆。", "誰爲傳之鳳凰翎，與君方駕尋此盟。"]}