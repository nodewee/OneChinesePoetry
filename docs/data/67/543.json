{"author": "洪芻", "period": "宋", "type": "诗", "title": "藏之和予蝦蟆短調再作之因以策事", "paragraphs": ["蝦蟆何爲者，痱磊盎於背。", "人言懷土蟲，棄去俄復在。", "昔有係青繒，酉陽志其怪。", "嘗觀三物圖，副以蝍蛆带。", "相持莫先動，含毒相屠膾。", "端欲兄龜龍，未肯弟孔翠。", "俳語解人頤，子陽妄尊大。", "慎勿離窟穴，旁午元五輩。", "東行犯日忌，束縛非其罪。", "倘有切玉刀，甘心脂鼎鼐。", "平生不下筯，實憚背脊疥。", "何必食馬肝，前修有明戒。", "願君勿嘲誚，微命其可貸。"]}