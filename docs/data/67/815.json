{"author": "饒節", "period": "宋", "type": "诗", "title": "上范謙叔左丞求退", "paragraphs": ["老驥伏櫪志千里，烈士暮年心不已。", "不用悲歌擊唾壺，尚挾平戎獻天子。", "書成未上忽自悟，便逐道人林莽去。", "年來著脚古道場，疾病魔人無屏處。", "不遇我公如古人，零落離披作風絮。", "我公德量大如海，太平天子待真宰。", "乞身莫待我公行，早向千峰萬峰外。"]}