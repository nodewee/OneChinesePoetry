{"author": "饒節", "period": "宋", "type": "诗", "title": "寄夏思道惠示縑帛", "paragraphs": ["憶昔南方木葉下，祝融逗留不退舍。", "閭閻未簡卒歲材，明月滿門自宜夜。", "而今身在天中央，日月寒暑遵故常。", "西風今日我爲政，冥冥塵沙何可當。", "浮雲倚勢不解事，濃陰數日釀秋思。", "卧病但作仲卿泣，載酒誰問子雲字。", "故人千里知我寒，書來遺我帛數端。", "揀絲織作經緯稱，長細廣幅尺度寬。", "染人暴練勿設色，衣被皎皎識君德。"]}