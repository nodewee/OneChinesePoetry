{"author": "洪朋", "period": "宋", "type": "诗", "title": "和駒父大雨雹", "paragraphs": ["紹聖二年端月尾，南州雨雹如雁子。", "今朝霹靂清泠裏，雜然而下勢未已。", "狡獪變化何壯哉，欬唾珠玉天際來。", "銷毀金石不足道，梢殺林莽今可哀。", "聖人在上調玉燭，縱有此物寧爲災。", "邂逅豐年亦如此，長老相傳又堪記。", "吾今一飽良不易，摩挲枵腹聊自慰。"]}