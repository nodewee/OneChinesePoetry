{"author": "洪朋", "period": "宋", "type": "诗", "title": "登瀛閣", "paragraphs": ["楚東之國饒爲大，程氏之子吾所愛。", "讀書尚友有能事，夙昔一見即傾蓋。", "平生誅茅崒蕭爽，十頃青銅就空曠。", "朱甍碧瓦俯清流，菱葉荷花映蕩漾。", "春風一吹百花妍，載酒處處開繡筵。", "千株竹柏上參天，白日蕭梢朱夏寒。", "客來枕簟曲肱眠，丈人頗有前賢風。", "藏書萬卷插架同，芝蘭玉樹階庭內。", "道山延閣顧盼中，薄寒中人木葉下。", "久客將歸秣高馬，送君南浦淚盈把。", "臨岐執手求我歌，老矣奈此登瀛何。", "嗚呼何時履聲上君閣，尚能爲公賦濠樂。"]}