{"author": "洪朋", "period": "宋", "type": "诗", "title": "游南汰寺", "paragraphs": ["南汰舟楫遠，北城阡陌長。", "蓮界劃然開，珍木蔭寬凉。", "暝投上方宿，蝙蝠遶屋梁。", "天風激遠林，秋氣生寒螿。", "喚起曲肱夢，佛寺宣道場。", "像設儼古殿，四角金琅璫。", "夙聞阿羅漢，光怪發清揚。", "有相乃虛妄，此妙不易量。", "勝概令弟俱，茗碗對胡床。", "商略終宇宙，已矣言可忘。"]}