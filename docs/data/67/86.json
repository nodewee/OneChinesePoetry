{"author": "釋克勤", "period": "宋", "type": "诗", "title": "偈五十三首  其三七", "paragraphs": ["門外青山潑黛，途中細雨如膏。", "靈雲陌上桃花，處處芳菲溢目。", "香嚴巖畔翠竹，時時撼影摇風。", "直得一擊忘所知，一見絕疑惑。", "不免尚留觀聽，未透聲色。", "若能見無見之色，聞無聞之聲。", "撥轉路頭，踏翻關捩。", "句句越佛越祖，塵塵耀古騰今。", "處處離色離名，箇箇斬釘截鐵。", "心外無法，法外無心。", "用王庫刀，發千鈞弩。", "壁立萬仞，坐斷十方。", "可以入大解脫門，傳正法眼藏。", "向堯時舜日，共樂昇平。", "鼓腹謳歌，歸家穩坐。", "但願春風齊著力，一時吹入我門來。"]}