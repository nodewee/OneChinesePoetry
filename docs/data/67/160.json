{"author": "洪朋", "period": "宋", "type": "诗", "title": "送謝無逸還臨川", "paragraphs": ["東山謝安石，事業照星斗。", "佳人臨川秀，自言乃其後。", "昔我未知子，籍甚大江右。", "邇來識君面，風流故自有。", "早歲翰墨場，揮灑不停手。", "河發崑崙丘，風怒土囊口。", "春來入詩壘，窺杜逮戶牖。", "筆力挾雷霆，句法佩瓊玖。", "起予虞帝韶，和汝秦人缶。", "少年厲鋒氣，鄙夫成老醜。", "人才古所難，吾子定不朽。", "清和四月夏，銷黯一樽酒。", "悠悠西峰雲，闇闇南浦柳。", "平生六藝耕，勿遣生稂莠。", "鼓枻黄花秋，慰此長回首。"]}