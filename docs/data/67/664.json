{"author": "釋守卓", "period": "宋", "type": "诗", "title": "宗門一句", "paragraphs": ["宗門一句，明明獨露。", "孰辨端倪，胡爲指注。", "指注不真，鏡像空塵。", "空塵何立，鏡像誰入。", "當機則應，頭頭非剩。", "觸處俱宣，句句通玄。", "門門賓主，互正互偏。", "含容透脫，千江一月。", "無在不在，誰憎誰愛。", "煥爾既明，森然不礙。", "不礙既明，金剛眼睛。", "窮幽測顯，神妙體靈。", "妙靈不住，無生不生。", "是宜超越，所以縱橫。"]}