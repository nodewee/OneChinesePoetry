{"author": "洪朋", "period": "宋", "type": "诗", "title": "和元樂教授南軒", "paragraphs": ["南紀瘴癘劇，風土異中州。", "炎凉倏忽變，仲夏颯如秋。", "丈人東海來，稅駕此遲留。", "氣候感若此，何用寫我憂。", "泮水多時暇，南軒景物幽。", "方塘綠萍亂，佳樹蟬聲稠。", "曲肱梧陰美，玩此日月流。", "觴至聊共傾，此外亦焉求。", "丈夫功名志，天機不我謀。", "願言快心意，身世真悠悠。"]}