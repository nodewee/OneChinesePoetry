{"author": "饒節", "period": "宋", "type": "诗", "title": "英遊閣詩", "paragraphs": ["西湖氣欲吞吳楚，山作重圍如捍虜。", "回環樓閣駭魚龍，挺拔浮圖逼雲雨。", "西湖英遊天下傳，湖光山色當圭田。", "何須西土方爲浄，不待吳門自是仙。", "雪花飛時妙無價，梅影橫斜端可畫。", "荷氣薰人六月風，月華徹底三秋夜。", "陰容霽色風且雨，曉光暮碧寒代暑。", "閣中氣象頃刻移，詩人不是無心賦。", "竹閣使君遺跡空，草堂居士但聞風。", "百年光景電劃水，湖山無限生有窮。", "愛君長才猶袖手，豈宜苦爲湖山久。", "君不見向來閣上舊遊人，富貴功名古無有。"]}