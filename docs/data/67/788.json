{"author": "饒節", "period": "宋", "type": "诗", "title": "石魚行贈靈壁張氏", "paragraphs": ["磬石山中石無主，百里厚坤不承土。", "土人出石如出金，闕地及泉隧而取。", "重重徹之如徹席，凡材頑狠邱山積。", "中藏一板金王精，定是陶鎔鬼神力。", "黄鍾之律生於黍，近代縱橫不如古。", "天生此材豈苟然，伐而用之百獸舞。", "師襄入海工不精，且製嘉魚大小鳴。", "大爲王鮪施僧飯，小爲魴鰥依石屏。", "君家二尾儻遺我，要喚兒曹坐睡醒。"]}