{"author": "陳師道", "period": "宋", "type": "诗", "title": "五言賀雨出", "paragraphs": ["六月鄞江旱，焦勞刺史憂。", "戴星趨洞府，踏月叩龍湫。", "引咎青章設，爲壇古法修。", "山川將爾徧，牲幣豈吾留。", "帝意茲回眷，神聰俯應求。", "油雲潜感召，靈雨忽滂流。", "急勢朝翻幕，寒聲暮咽溝。", "餘波平浦嶼，翠色蔽田疇。", "池閣消殘暑，閭閻慶有秋。", "邦民無以謝，惟起載途謳。"]}