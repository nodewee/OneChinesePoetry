{"author": "饒節", "period": "宋", "type": "诗", "title": "爲卿曇輔作一枝庵詩", "paragraphs": ["百年七萬二千飯，檢校勞生豈無限。", "巍巍孰是真丈夫，應作已作所作辦。", "不信窮通手翻覆，自窮自通均不足。", "窮思大厦千萬間，通或胡椒八百斛。", "道人不與世俗俱，一枝自占巢有餘。", "有時放杖據高梧，睥睨三界如蘧廬。", "春風數日到梅萼，吟遶寒香雪欲作。", "歸來趺坐尼師壇，柏子烟消泉一勺。"]}