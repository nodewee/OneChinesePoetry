{"author": "洪芻", "period": "宋", "type": "诗", "title": "同陳虛中勸農出郊因遊明水山寺", "paragraphs": ["深樹鳴鷤䳏，紅紫春事休。", "臨川賢假守，只今陳太丘。", "駕言出遠郊，班春臨道周。", "亦招素冠士，來從朱轓遊。", "晨興愜勝引，適此夜雨收。", "原隰亂高下，意行逐前儔。", "荒荒白水滿，鬰鬰稻秧抽。", "舊聞明水寺，宛在巖之幽。", "石門本無關，鳴禽自相求。", "不有省耕役，俗駕來何由。", "老屋隠喬木，野僧事良疇。", "松徑深窈窕，軒車紛少留。", "遲回動歸興，衝雨戒摧輈。", "危情極冰淵，細路遵塍溝。", "深泥艱涉足，竹鷄爲我愁。", "豈憚來往頻，清與耳目謀。", "回首謝青山，尋盟亦悠悠。"]}