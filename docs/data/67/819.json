{"author": "饒節", "period": "宋", "type": "诗", "title": "送趙廉訪", "paragraphs": ["飛來之峰可圖寫，畫工摇筆不敢下。", "玲瓏八面尚能摩，萬古冷泉那可畫。", "趙公胸中有涇渭，愛山自得山水意。", "向來與客到峰前，亭上酌泉賞泉味。", "我客峰邊一蔀室，關門無事輒終日。", "公來剝啄自敲門，蹔解跏趺爲公出。", "池上烟光初過雨，巖花膠轕開無數。", "曳杖惟愁猿狖驚，笑談復恐蛟龍怒。", "聞道公歸朝玉京，王事不敢寬作程。", "想公拜舞升天廷，雍容奏議詳而明。", "知公不獨稱安寧，疏民利害通民情。", "吾君憂民精且誠，願公中和輔太平。"]}