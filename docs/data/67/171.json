{"author": "洪朋", "period": "宋", "type": "诗", "title": "陪諸公步城北分韵得亦字", "paragraphs": ["去月霜雪交，咫尺澀如棘。", "今朝雲霧散，春氣恍如昔。", "九衢慰眼新，百草隨意出。", "俯仰亮有觀，茲辰底空擲。", "陶謝何許遨，發興在郭北。", "浄界集兩楹，層閣倚百尺。", "風日已可人，江山亦德色。", "四睇感終古，五字辦即席。", "想見盤礴地，鮮飆生兩亦。", "良游不相待，發函三歎息。"]}