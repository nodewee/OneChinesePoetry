{"author": "饒節", "period": "宋", "type": "诗", "title": "送宋秀才", "paragraphs": ["東風欲歸不可挽，門前芳草青青遠。", "倚松卧病不能行，肩輿出門還復懶。", "先生家住岷峨下，當年神授神仙卦。", "死生禍福如眼前，從來卿相爭稱借。", "倚松卧病正無脚，袖出神方色閒暇。", "我知公意事仁義，不學世人事財利。", "無盡先生如古人，一見先生愛其真。", "幾年門下真子弟，付之萬事未嘗計。", "或云公可爲身謀，先生一笑公何醉。", "倚松老矣世共憐，公獨何心德如天。", "從今藜杖儻能扶，山長水遠公能從我無。"]}