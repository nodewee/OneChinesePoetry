{"author": "饒節", "period": "宋", "type": "诗", "title": "向居卿所藏靈壁石歌", "paragraphs": ["靈壁之石妙天下，奇姿異質窮變化。", "時時好事獲寸尺，谷量牛馬未當價。", "耐官丞相三代孫，風流似是典刑存。", "心胸本無紈袴氣，詩書漸洗膏粱昏。", "邇來得石不盈尺，依稀尚带莓苔迹。", "氣象中含萬仞懸，秀潤仍分千里碧。", "大江之南千萬山，終日思歸行路難。", "坐中一見此真骨，心折當年雨後天。", "君不見黄金白璧驕侈本，大官厚祿方安穩。", "少年趣駕迅如電，我欲追之墮車蹇。", "年來老大計轉拙，一丘一壑興不淺。", "儻君他日棄前魚，南窗坐對廬山遠。"]}