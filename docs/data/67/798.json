{"author": "饒節", "period": "宋", "type": "诗", "title": "賦王立之家四梅", "paragraphs": ["化工轡六龍，風雷共推軌。", "談笑却冰雪，咄嗟辦桃李。", "紛紛西園英，轉眄即填委。", "獨餘四種梅，冰玉自標致。", "豈爭滕薛長，未與管晏比。", "微風挽寒條，草木競披靡。", "蠟梅異天質，芳香輩蘭芷。", "多葉美無度，勝韵洗貪鄙。", "紅梅拂曉粧，深淺自有體。", "單白亦閑淡，冷艷照流水。", "初如王謝郎，雍容各簪履。", "出處豈皆同，一一竟可喜。", "此花固不凡，俗眼自多瞇。", "栽培或一遇，得此輒遺彼。", "君家獨兼有，班壓萬紅紫。", "况當頓有前，朝暾媚窗几。", "我無筆五色，爲此了衆美。", "安得九轉丹，暫起來陽史。"]}