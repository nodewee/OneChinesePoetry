{"author": "朱褒", "period": "宋", "type": "诗", "title": "慈雲寺", "paragraphs": ["崩崖落雲外，怪石相支撐。", "穿林出蒙密，忽有青山橫。", "古寺瞰山腹，飛簷浮太清。", "寒流出其右，㶁㶁沿階鳴。", "我昔作勝遊，芒鞋弄飛徑。", "今來四十年，白首徒自驚。", "高僧延我入，巾冠聳崢嶸。", "假榻寄清夢，飛泉夜澎轟。", "殘燈聞弈棋，勝負時紛爭。", "機心亦何有，戰罷謾虧成。", "鐘聲隨曉風，昴宿西南傾。", "驪駒僕在門，吾亦問歸程。"]}