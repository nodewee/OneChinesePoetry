{"author": "洪朋", "period": "宋", "type": "诗", "title": "樊上丈人歌", "paragraphs": ["廣文諸生如亂麻，十有八九或起家。", "幅巾藜杖最困者，樊上丈人鬚鬢華。", "丈人聞道羲皇上，屈原莊周丈人行。", "聲名籍甚徒爲耳，四海八荒莽跌宕。", "扁舟布帆下赤壁，揚瀾左蠡隨所歷。", "顛風狂雨向昏黑，怒濤掀天奇兀硉，饞蛟駮獸紛騰突。", "一葦無處所，數口僅生活。", "行路難如此，一一爲我說。", "匡山野老坎壈人，讀書空山三十春。", "下澤款段何逡巡，丈夫窮達付造物，委瑣齷齪不足論。", "臭味略相似，邂逅即情親。", "江頭一樽前，執手鼻酸辛。", "秋風吹君唾珠玉，發函伸紙三過讀，惜哉意氣何刺促。", "丈人行李何當來，得意江山醉金罍，富貴崢嶸亦悠哉。", "君不見博陵馬周新豐客，時無貞觀老死無人識。"]}