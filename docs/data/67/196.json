{"author": "洪朋", "period": "宋", "type": "诗", "title": "和答陳明信兼簡王立之", "paragraphs": ["我如東南雲，風吹西北度。", "時不與人謀，飄轉無定處。", "如何紅塵中，欻此君子遇。", "高標鳶戾天，能事豹隠霧。", "暴謔中酒前，了不與物迕。", "吾嘗期若人，胸次貯風露。", "向來賞我詩，但坐日云暮。", "識君已恨晚，見君又不屢。", "今晨眼忽開，貽我河梁句。", "正聲久不嗣，斯文諧韶濩。", "吹噓君過矣，豈不愛我故。", "城南逸少孫，軟語可與晤。", "閉門謝俗子，著書無窘步。", "小園花氣深，客醉不得去。", "尋盟出無輿，風沙莽回互。"]}