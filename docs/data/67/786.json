{"author": "饒節", "period": "宋", "type": "诗", "title": "送傅仲默登第歸麻姑", "paragraphs": ["謝安中年不堪別，况我與子本末同。", "臨川古郡著名數，麻姑且在邦域中。", "與君同方復同術，十年共度虀鹽日。", "一身爛漫天地中，萬里風霜今白髮。", "南山之封木拱矣，此身萬事相終始。", "何知遲暮猶羈旅，夜語對床輒三起。", "君今先著祖生鞭，我窮未辦買山錢。", "君行啟我方寸亂，抱琴長歌聲徹天。", "西風蕭蕭木脫葉，表裏家山落眉睫。", "爲語淮南大小山，雖在侯門不彈鋏。"]}