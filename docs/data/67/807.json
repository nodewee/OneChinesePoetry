{"author": "饒節", "period": "宋", "type": "诗", "title": "灌蘭一首", "paragraphs": ["往作蘭溪游，步屧出林麓。", "溪頭小雨竟，溪水澹文縠。", "嬋嫣幾叢秀，臨流自結束。", "曲折訪叢底，初不露芬馥。", "歸休行結佩，薄采未盈匊。", "時遵微徑間，幽然感清淑。", "年來蠶自縛，投迹先擬足。", "不意淟涊中，見此二孤竹。", "威威耐寒苦，繹繹輩杞菊。", "似是溪頭裔，相逢慰煩促。", "一日不見之，鄙吝生眉目。", "故將應書手，抱甕助長毓。", "孤根著土深，稍稍樹支族。", "看渠吐胸中，一洗桃李俗。"]}