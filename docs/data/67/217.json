{"author": "洪朋", "period": "宋", "type": "诗", "title": "潘氏園引", "paragraphs": ["君不見豫章城南門，中有潘氏之名園。", "臺基迺是孺子舊，地勢直與東湖連。", "百常之觀上造天，曲瓊四面珠箔懸。", "春拍綠波南浦外，朝隮爽氣西山巔。", "方塘曲徑洞天遠，萬草千花未曾見。", "春風向暖一披拂，薄人花氣江城徧。", "潘郎吟詩春風裏，拄杖穿花還復倚。", "大名今代龐德公，采藥鹿門終不起。", "潘郎事親愛客同，平生百味罇不空。", "我來休駕嘯竹風，主人閉門語雍容。", "掉頭長歌子潘子，願言三徑相終始。", "或云丈夫不如此，但恐亦復不免耳。"]}