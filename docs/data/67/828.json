{"author": "饒節", "period": "宋", "type": "诗", "title": "送不愚兄香嚴行", "paragraphs": ["君不見香嚴之山天下望，何必楞伽稱海上。", "龍湫直下一萬尺，鶻崖突起三千丈。", "借問何人出其中，前有國師後閑公。", "中間有人騎乳虎，大雄敬樹真卧龍。", "山中壯氣今重振，堂上老人提舊印。", "晶明如住廣寒深，淵泉自吸滄溟盡。", "兄今三十未爲老，名利波濤拔身早。", "向來自裂子夏冠，翻然便剗天然草。", "如兄勇銳世莫比，誰與同生亦同死。", "只今文采尚未章，人道香嚴有真子。", "隋河渾渾日夜流，兄今倚柁到南州。", "南州水潔草如染，自在溈山水牯牛。"]}