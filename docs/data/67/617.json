{"author": "朱筠", "period": "宋", "type": "诗", "title": "和郡守劉巨濟重開石門洞", "paragraphs": ["謝公箕潁流，特擬耽幽棲。", "蠟屐得洞天，雙鶴頫清溪。", "擬追玄圃遊，對此爲階基。", "披榛剪蘿蔦，宿霧暝欲迷。", "方當誇高標，焉能分徑蹊。", "鬼物諒奪氣，幽禽亦驚啼。", "卓哉曠世懷，心與境不携。", "俯視囂塵中，榮枯猶稗夷。", "孰知東海偏，秦鞭預排驅。", "付與破荒手，從此凌丹梯。"]}