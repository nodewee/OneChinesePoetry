{"author": "釋守卓", "period": "宋", "type": "诗", "title": "送愿上人歸龍山省侍昭默老人", "paragraphs": ["我省老師未嘗病，汝行親省病老師。", "汝我同門無異路，彼彼步步不相隨。", "肯謂長行無伴侶，正宜念念念在茲。", "我慚塞責成拘局，心雖默堂身遠離。", "爾能急義重去就，身心俱往更由誰。", "千里龍山不日到，歸心猶恐錫飛遲。", "無病病師力奉侍，不親親者真其資。", "雙溪幕阜不相遠，一往一來皆妙期。"]}