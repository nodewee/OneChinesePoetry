{"author": "洪朋", "period": "宋", "type": "诗", "title": "和郭子駿見寄", "paragraphs": ["西山南浦鬰相望，中有萬里之長江。", "籃輿何許訪有道，江亭垂柳復垂楊。", "道家諸天屹高閣，井冽寒泉亦不惡。", "胡携蒼璧澡雪我，爲我託乘上寥廓。", "晚吟蕭寺攬層軒，龍蛇參天清晝寒。", "炎官火傘吁可畏，清風枕簟不知還。", "歸來惠我唾珠玉，明窗棐几頗三復。", "小人塵埃故無奇，拜命一辱聊報之。"]}