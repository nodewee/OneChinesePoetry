{"author": "洪朋", "period": "宋", "type": "诗", "title": "寄題蔡州魯公祠堂", "paragraphs": ["魯公巖壑姿，勁氣不可及。", "歲寒萬物盡，松柏當霜立。", "由來邪正間，厥勢不相入。", "公當肅代後，竄斥復相襲。", "嗚呼蔡州殞，義激壯士泣。", "周曾計不淺，希烈竟見執。", "從古皆有歿，忠烈泰山岌。", "使君拊遺跡，丹青辨呼吸。", "壯公臨大節，生氣何當挹。", "高詠兩賢篇，臨風黯於邑。"]}