{"author": "釋克勤", "period": "宋", "type": "诗", "title": "偈五十三首  其一五", "paragraphs": ["玄機獨唱，截斷衆流。", "擺撥不拘，更無回互。", "直饒釋迦彌勒，不敢當頭著眼。", "倚天長劍，凜凜神威。", "杲日當空，澄澄光彩。", "無物不爲妙用，無法不是真乘。", "控佛祖大機，廓人天正眼。", "當陽顯示，只貴知歸。", "纔涉思量，白雲萬里。", "今日人天普集，對衆分明剖露。", "一處真，千處百處一時真。", "一句透，千句百句一時透。", "拈起也，乾坤岌嶪。", "放下也，海晏河清。", "不拈不放，萬仞峰頭高著眼，大千世界一浮漚。"]}