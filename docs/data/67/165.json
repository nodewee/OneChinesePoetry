{"author": "洪朋", "period": "宋", "type": "诗", "title": "雪霽陪諸公登滕王閣分韵得閣字", "paragraphs": ["醉乘筍輿歸，餘興陟層閣。", "其前俯長江，其下壓城郭。", "入眼迭輝映，積雪未銷鑠。", "祲氛茲盪滌，山川一恢廓。", "瓊田認洲渚，璇樹花叢薄。", "明明飛丹霞，往往翔皓鶴。", "俯仰一神界，今我胡不樂。", "滕王已塵埃，大屋舊丹雘。", "人生何自苦，茲游行已昨。", "吾聞水西峰，中有洞宮脚。", "洪崖升天去，僊聖時間作。", "伊予千載裔，未鍊八瓊藥。", "孰能相與游，更議入廬霍。"]}