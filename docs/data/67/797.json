{"author": "饒節", "period": "宋", "type": "诗", "title": "送彭淵才如北都", "paragraphs": ["我學如水馬，盡日忙不進。", "結交有神奇，所得盡豪俊。", "十年困三舍，萬事到兩鬢。", "風流半零落，吾道或拘窘。", "彭侯南方來，超妙有遠韵。", "落落澗壑姿，倒屣解吾慍。", "胸中幾年讀，正朔謹堯舜。", "盤盂百家伎，鉤致得幽藴。", "夜半一商略，氣與山嶽峻。", "方洋及衛霍，似是老行陣。", "崢嶸濟時術，百未一見信。", "自言窮達機，默與寒暑運。", "功名蓋偶然，未暇以身殉。", "偉哉君子勇，一語破幽憤。", "何時燈火底，懷抱爲吾盡。"]}