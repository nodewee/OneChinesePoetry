{"author": "李乘", "period": "宋", "type": "诗", "title": "慧聚雜題 素琴堂", "paragraphs": ["長官髮已星，强持牧羊箠。", "故山荒草堂，爲貧不知恥。", "衮衮敲朴庭，纓裾漬塵滓。", "子賤敬可高，七弦不離指。", "今日到僧房，陰森翠堆几。", "數拳解巑岏，一泓粗清泚。", "瑞草不知名，芬我勝蘭芷。", "天籟更自然，世音亦何俚。", "長官趣如何，依稀琴在此。", "返思子賤琴，未免尚宮徵。", "彈與不彈間，一切聊爾耳。", "兀坐縱無言，湯湯寓流水。"]}