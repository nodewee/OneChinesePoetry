{"author": "饒節", "period": "宋", "type": "诗", "title": "杲道人屢聘不起用庭立韵作詩開之", "paragraphs": ["百年過雷雹，誰喪復誰得。", "邯鄲一枕夢，蝸角兩戰國。", "道人脫世網，便卷百丈席。", "分明老胡裔，彷彿眸子碧。", "向來數道場，衆挽不容釋。", "金言無自晦，如反衣狐白。", "道人笑不答，我心固匪石。", "邇來燕雀豪，頗須鷹隼擊。", "達人有舒卷，大士等喧寂。", "何當爲衆起，孰謂今非昔。"]}