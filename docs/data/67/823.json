{"author": "饒節", "period": "宋", "type": "诗", "title": "贈道士張謙中", "paragraphs": ["道人髭鬚似民部，平生篆隸心獨苦。", "世間筆墨一點無，駸駸氣象追千古。", "道人得師在何許，秦漢鼎彝周石鼓。", "若嶧山碑若詛楚，二李而下初不數。", "異時心醉不窺園，依繩作直規作圓。", "一朝妙解古人意，脫落尺度誠其天。", "嗟君絕藝世無敵，勿示時流渠未識。", "我亦當年好古人，推席爲君三歎息。"]}