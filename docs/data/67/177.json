{"author": "洪朋", "period": "宋", "type": "诗", "title": "邃清閣分韵得洪字", "paragraphs": ["曜靈速天機，四序如轉蓬。", "行行早求道，咄咄就禿公。", "南紀卧徐穉，丹沙媿葛洪。", "婆娑一宇宙，萬物閱雌雄。", "得興頗賦詩，詩成亦何工。", "跫然張公子，玉山映寒葱。", "軟語啟皓齒，擲麈生清風。", "謫仙爲酒事，瓠壺清若空。", "相視一笑粲，聖處此樂同。", "敞榭細履愜，別墅幽逕通。", "微漪媚清池，輕颸泛寒叢。", "悠然物外賞，未覺人間窮。", "何有於我哉，請館季孟中。"]}