{"author": "饒節", "period": "宋", "type": "诗", "title": "蓘室詩王立之爲宗子求", "paragraphs": ["布穀作五更，鷦鷯亦司辰。", "田師遽束縕，請火起近鄰。", "耕耘豈辭勞，常虞秋計貧。", "匽薄壟畝間，努力不自珍。", "秋風落高原，罷亞千頃雲。", "公子豈知田，得師自農人。", "歸來坐虛室，却掃富貴昏。", "架插河間書，門引霍三賓。", "耡耰翰墨場，寒窗澹爐熏。", "六籍聖人師，百家素王臣。", "骫骳離騷經，妙語泣鬼神。", "靈文陋詛楚，高論追過秦。", "泛覽四庫餘，瓦礫半珠蠙。", "遊心領其要，開卷得其人。", "門前風作埃，肥馬走搢紳。", "豈知歌鐘地，辛苦事斯文。", "懶夫江海士，履聲遠王門。", "未暇到此室，歸歟老斲輪。"]}