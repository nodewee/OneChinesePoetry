{"author": "饒節", "period": "宋", "type": "诗", "title": "賦劉仲高高齋詩", "paragraphs": ["先生言語妙天下，向來太學傳芬芳。", "當時品目入前輩，後生籍籍窺餘光。", "立談一見便相可，交無新舊合則章。", "別來幾何歲月忙，我已三變變滄浪。", "子才如許猶綠裳，宜參公卿升廟堂，何爲高齋尚翱翔。", "懸知公意非自高，自高自聖渠作狂。", "泰山北斗不自贊，瓊株玉樹絕否臧。", "用則伊周冠百王，直道而行氣益昌。", "不用兩龔或退藏，直道而去括智囊。", "用與不用俱徜徉，使婦無褌非吉祥。", "世人言高不著本，但欲困苦鄰饑尪。", "不知舒卷重在我，尊爲帝師初未妨。", "先生年來力學道，等觀窮達如炎凉。", "屈伸有命不足論，要保胸中百鍊剛。"]}