{"author": "洪芻", "period": "宋", "type": "诗", "title": "孤鶴行贈楊君", "paragraphs": ["翩翩雲中鶴，來自華亭濱。", "徘回久乃集，佇立江之濆。", "高步整霜羽，隻影翔秋旻。", "豈無鴻鵠侶，俛仰鷄鶩羣。", "啄腥細流中，汝食得無貧。", "況有繒繳虞，驚顧何逡巡。", "珠庭響清唳，胎仙舞祥雲。", "胡不矯翮去，來儀瑞吾君。", "饑食玉山禾，渴飲瑶池津。", "無言九皋遠，鳴陰誰不聞。"]}