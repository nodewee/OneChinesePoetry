{"author": "饒節", "period": "宋", "type": "诗", "title": "阿智歌", "paragraphs": ["呂卿諸子森如蝟，不作世間兒女氣。", "封胡羯末自行列，麟鳳龜龍各異致。", "小兒阿智甫七齡，衮衮似欲無諸兄。", "疏眉秀目澹玉雪，覆肝立壁開天庭。", "自從諸兄授孝經，淋漓筆墨有典刑。", "客來推席儼在庭，舉頭揖客客爲驚。", "吾知呂卿大源委，黄河崑崙千萬里。", "政令凡兒出其中，不扶而直麻生蓬。", "况如此雛落落自奇偉，出門汗血當追風。"]}