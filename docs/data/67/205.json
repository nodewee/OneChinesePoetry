{"author": "洪朋", "period": "宋", "type": "诗", "title": "同徐師川登秋屏閣觀雪", "paragraphs": ["積雪未虧日還沒，雲氣黯慘愁不釋。", "徐郎揖我上櫺軒，眼界物物有正色。", "萬株瓊樹爲誰妍，千畝瑶草底空擲。", "可憐雨打或飄零，不分風吹玉攢積。", "向來已撥宜城醅，末至何妨杜陵客。", "鄙夫中聖殊未醒，向人江山恍如昔。", "臺邊好在龍沙黄，臺前俄失鸞岡碧。", "只今雪思未渠央，準擬作花大如席。", "大江之南喜氣多，舊瘴懸知掃無迹。"]}