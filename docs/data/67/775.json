{"author": "釋守卓", "period": "宋", "type": "诗", "title": "偈二十四首  其一七", "paragraphs": ["生死即涅槃，涅槃即生死。", "全迷即全悟，全死即全生。", "魔佛齊平，孰爲非道。", "又須知生死非涅槃，涅槃非生死。", "無生死而不顯涅槃，無涅槃而不度生死。", "法法顯然，塵塵自離。", "到者裏，更須有轉身一路。", "若也轉得，枯木枝頭，別迎春色。", "踢倒鐵圍山，踏翻生死海。", "從教月色和雲白，管取春來草又青。"]}