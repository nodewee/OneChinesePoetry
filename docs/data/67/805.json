{"author": "饒節", "period": "宋", "type": "诗", "title": "次韵劉時可劉將赴宣州幕", "paragraphs": ["我客汴之濱，夢寐大刀頭。", "幸逢劉伯倫，衣冠少其流。", "胡床白羽扇，語穩氣不浮。", "異時果下馬，彷彿遍九州。", "每思張翰鱸，爲登王粲樓。", "食貧節益苦，異哉居拙謀。", "宣州雖多賢，祿仕恐未優。", "長女嫁及時，大兒婚可求。", "長才不自獻，澹與衆人儔。", "君其吏隠歟，吾亦滄海遊。"]}