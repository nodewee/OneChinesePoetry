{"author": "饒節", "period": "宋", "type": "诗", "title": "李太白畫歌", "paragraphs": ["先生之氣蓋天下，當時流輩退百舍。", "醉中咳唾落珠璣，身後聲名滿夷夏。", "青山木拱三百年，今晨乃拜先生畫。", "烏紗之巾白紵袍，岸巾攘臂方出遨。", "神遊八極氣自穩，冰壺玉斗霜風高。", "嗚呼先生泰絕倫，仙風道骨語甚真。", "肅然可望不可親，懸知野鶴非雞羣。", "天寶之初天子逸，先生醉去不肯屈。", "采石江頭明月出，鼓枻酣歌志願畢。", "只今遺像粉墨間，尚有英風爽毛骨。", "宣州長史粉黛工，誰令寫此人中龍。", "細看筆意有俯仰，妙處果在阿堵中。", "人云此畫世莫比，吳侯得之喜不寐。", "意侯所愛豈徒爾，亦惜真才死泥滓。", "先生朽骨如可起，誰爲獵之奉天子。", "作爲文章文聖世，千秋萬古誦盛美。", "再拜先生泪如洗，振衣濯足吾往矣。"]}