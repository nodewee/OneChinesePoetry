{"author": "洪芻", "period": "宋", "type": "诗", "title": "宴李氏園亭得慶字韵", "paragraphs": ["我來北斗南，兩見回東柄。", "萬斛開府愁，四壁文園病。", "誰知深巷中，卉木頗幽夐。", "大梁賢公子，携酒賓亦命。", "紅蕤已飄零，綠綺方輝映。", "豈惟追尋遲，亦苦風雨橫。", "主賓混誰何，談笑雜嘲評。", "詎知時雨靈，但覺中酒聖。", "年豐樂崇寧，詩敵躡長慶。", "況有雷陳交，何必宛洛盛。", "律管承飛灰，羲和駐春令。", "日月曾幾何，佳辰我所竟。", "芍藥殿餘春，想見晨粧靚。", "一醉歡有餘，此集君其更。"]}