{"author": "謝黻", "period": "宋", "type": "诗", "title": "東山", "paragraphs": ["東山一何高，他山不足論。", "其間有玖石，乃是世人珍。", "時與我數友，登高看嶙峋。", "悠然嘆黄鵠，飛及下山雲。", "我友今年歸，寂絕車馬塵。", "問言家何許，正與此山鄰。", "想爲携蠟屐，自往窮朝昕。", "斯遊孰可陪，有意徒殷勤。", "門前一溪水，清徹多遊鱗。", "安得尺素書，問訊情所親。", "四時且終窮，明日是青春。", "便作隔歲別，感懷意未伸。", "郊原共遊地，我獨行逡巡。", "重來望東山，晤語焉可聞。"]}