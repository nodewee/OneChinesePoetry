{"author": "饒節", "period": "宋", "type": "诗", "title": "虛舟齋詩爲王深叔作", "paragraphs": ["人生一涉世，波瀾渺無窮。", "凡兒似得計，兀兀自窮能。", "惟有盛名下，頗招衆嫉攻。", "開關或延敵，政使臧亦凶。", "古人故不爾，山泉養正蒙。", "我非阮嗣宗，何時見阿戎。", "濯濯春月柳，謖謖松下風。", "似聞未著冠，筆力百夫雄。", "餘子窘不足，渠乃忌太豐。", "比從道人遊，警悟世諦中。", "試觀名齋意，已見應世工。", "聖賢在方策，制行固不同。", "惟有虛己遊，萬川同一東。", "此名可書紳，願言謹厥終。"]}