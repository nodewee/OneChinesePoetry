{"author": "陳師道", "period": "宋", "type": "诗", "title": "贈黄氏子小德", "paragraphs": ["黄童三尺世無雙，筆頭滾滾懸秋江。", "不憂老子難爲父，平生崛强今心降。", "我來喜共阿戎語，應敵縱橫如急雨。", "生子還如孫仲謀，豚犬漫多何足數。", "黄家小兒名小德，眉如長林目如漆。", "只今數歲已動人，老人留眼看他日。", "笑君老蚌生明珠，自笑此物吾家無。", "君當置酒吾當賀，有兒傳業更何須。"]}