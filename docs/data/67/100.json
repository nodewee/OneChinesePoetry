{"author": "釋克勤", "period": "宋", "type": "诗", "title": "偈五十三首  其五一", "paragraphs": ["一向孤峰獨宿，目視雲霄。", "雖則不埋沒宗風，無乃太高生。", "一向十字路口，土面灰頭，利物應機。", "雖則埋沒自己，無乃太屈辱生。", "況明悟之士，頂門具眼，肘後有符。", "出沒卷舒，得大自在。", "動若浮雲，止猶谷神。", "或可以孤峰獨宿，不礙土面灰頭。", "或土面灰頭，不礙孤峰獨宿。", "恁麽中有不恁麽，不恁麽中却有恁麽。", "瑞氣逢嘉運，靈苗觸處春。"]}