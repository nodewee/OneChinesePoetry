{"author": "洪芻", "period": "宋", "type": "诗", "title": "遊泐潭寺", "paragraphs": ["吾聞石門山，對峙儼天闢。", "林茂山自青，草香澗長碧。", "中有古招提，柱栱煥青赤。", "惟昔馬大士，方墳聳遺迹。", "龍象仰慈顔，馬駒讖前識。", "香火有因緣，窗戶坐幽闃。", "瓶錫想異時，雲水飽遊歷。", "飲波浥曹溪，法雨被江國。", "大闡選佛場，法戰無兼敵。", "我非山中人，蹔著登山屐。", "東閣嘲書淫，凈境酬詩癖。", "朝涉潺湲溪，暮陟崔嵬石。", "敷床聽犍椎，鉢飯分香積。", "山高日易斜，夢短夜分寂。", "神心頗靈明，俗慮詎充斥。", "歸歟得短章，投筆疥其壁。", "政如抱布鼓，豈能飛霹靂。", "徑須倩阿香，轟然聽霆擊。", "忽傳湯休篇，風騷共推激。", "何當從君遊，願飛恨無翼。"]}