{"author": "饒節", "period": "宋", "type": "诗", "title": "鈍庵詩爲印長老作", "paragraphs": ["姑蘇昔是吳王國，表裏湖山本充塞。", "吳王亡後臺觀空，只有湖山亡不得。", "齋錢吳越又富足，前身端受靈山囑。", "平生佛事滿東南，上下君民總純熟。", "阿師累世同此會，外家更是東南最。", "晚年彷彿傳雙林，鄉里推高無與對。", "阿師四海老行脚，偶向南陽露頭角。", "他年欲識癡鈍人，髮長衲敝人誰覺。"]}