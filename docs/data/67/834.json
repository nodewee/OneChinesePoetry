{"author": "饒節", "period": "宋", "type": "诗", "title": "豫章寶智上人持高子詩求和", "paragraphs": ["我客飛來峰，一室聊自適。", "關門不敢開，怒風退六鷁。", "敲門者爲誰，起我正禪寂。", "稻麻竹葦中，見此一英特。", "手携高子句，按譜恣遊歷。", "高子我舊遊，伉俠不易得。", "憶昔京城隅，王郎古遺直。", "當時會合地，爛漫存轍蹟。", "繄君入社晚，感事一嗟惜。", "安得賦歸堂，尋盟合琮璧。"]}