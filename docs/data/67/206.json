{"author": "洪朋", "period": "宋", "type": "诗", "title": "奉陪李安上主簿游秋屏閣", "paragraphs": ["春風忽然滿天地，籃輿便作城北行。", "招提古臺極灑落，况迺萬物皆欣榮。", "梅花萬點真可惜，柳條弄色如含情。", "初筵便飽李侯德，揮犀河漢倒空碧。", "連山向晚更嫵媚，落日澄江青黛色。", "嫦娥冰鏡挂天闕，共照清罇情屢極。", "諸公推轂鍾王間，醉墨淋漓滿僧壁。", "歸與不知所如往，但覺清風生兩腋。"]}