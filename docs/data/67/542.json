{"author": "洪芻", "period": "宋", "type": "诗", "title": "學韓退之體賦蝦蟆一篇", "paragraphs": ["吾廬逼沮洳，蛙蛤宗生之。", "委委見蝌蚪，閣閣已在茲。", "夜聲一何喧，達旦乃寖微。", "月令紀螻蟈，語默亦有時。", "豈伊不平鳴，沓沓竟何爲。", "那復當鼓吹，安能問官私。", "吾聞崑崙下，厥大數十圍。", "蟾蜍窟望舒，色勝金褭蹄。", "癡騃反食月，吞吐誰能知。", "坎井我自足，跳梁而持頤。", "鼈笑色無慍，鶉化理莫推。", "疥體不自惜，或以調鹽醯。", "柳州味南烹，下筯甘若飴。", "在昔薦宗廟，乃與羔兔齊。", "擅減幾被坐，巨細不可遺。", "莫以腥臊棄，終將瑚璉期。"]}