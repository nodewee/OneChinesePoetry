{"author": "釋克勤", "period": "宋", "type": "诗", "title": "偈五十三首  其三四", "paragraphs": ["目前無異草，徧界絕遮攔。", "域中日月斬新，方外乾坤獨露。", "直得龍天釋梵，動地雨花。", "妙德空生，目瞪口呿。", "行棒行喝，拈放一邊。", "雲月溪山，放過一著。", "一處透，千處萬處該通。", "一機明，千機萬機圓轉。", "碧巖不離此處，此處不離碧巖。", "攝大千於毫端，融芥塵於剎海。", "含花鳥過，抱子猿歸。", "湛寂凝然，應真不借。", "萬卉正資和氣力，碧巖先發一枝香。"]}