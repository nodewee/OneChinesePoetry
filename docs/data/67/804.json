{"author": "饒節", "period": "宋", "type": "诗", "title": "次韵呂由義見贈之什兼簡若谷居仁", "paragraphs": ["行年本數奇，閱世復癡絕。", "巉然寒餓表，但未朋友缺。", "晚得二三子，楚楚著行列。", "家學有師法，保身盡明哲。", "堂皇建鐘磬，戶牖照玉雪。", "白晳采蘭手，未負如意鐵。", "由來石中璞，不在苦分別。", "當時偶一見，頓使我心悅。", "道喪古人遠，君子或降節。", "狐裘儻羔袖，豈待跖與桀。", "若人苟相久，可以輔衰拙。", "歡喜奏微吟，聊嗣登歌闋。"]}