{"author": "饒節", "period": "宋", "type": "诗", "title": "潤屋軒詩", "paragraphs": ["層崖如立壁，秀潤初欲溜。", "下有癯道人，異時妙基構。", "爲山不爲屋，豈待吉日戊。", "軒成玉滿家，不減朱門富。", "松篁既崔錯，雲霧亦臻湊。", "霜威入松骨，古滑咽泉竇。", "谷風卷簷回，浩蕩金石奏。", "騷騷烏夜啼，鼎鼎雉朝雊。", "時於藤蘿中，便捷一猿透。", "客來坐胡床，紙帳卷輕皺。", "兒童敬杖屨，文史當俎豆。", "微薰出小鼎，長缾上虛甃。", "此樂師有餘，何爲尚奔走。", "記我識師初，昂昂野鶴瘦。", "風姿入清古，氣象脫凡陋。", "我遊山海間，未獲一角獸。", "如師能幾何，不落餘子後。", "師如佳少年，氣出萬夫右。", "平生千鈞弩，要以一手彀。", "雖未須眉蒼，典刑已可候。", "汲深非短綆，善舞屬長袖。", "願君浚其源，故道或可復。", "功成歸此軒，趺坐了昏晝。"]}