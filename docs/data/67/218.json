{"author": "洪朋", "period": "宋", "type": "诗", "title": "答李廣心見贈", "paragraphs": ["龍山四面何蜿蜒，下有黄雲二頃田。", "朝來爽氣入吟思，外家吾叔真才賢。", "十年不見令人瘦，一日相逢開口笑。", "已呼小吏辦酒樽，更遣官奴歌水調。", "燒鐙軟語爲情親，竹葉榴花俱可人。", "客無庸歸此道意，一曲驪駒何足云。", "銀鈎玉唾粲側理，筆端逍遥有能事。", "鼎來富貴更妙年，枳棘栖鸞聊復爾。"]}