{"author": "釋克勤", "period": "宋", "type": "诗", "title": "偈五十三首  其四四", "paragraphs": ["大道無向背，至理絕言詮。", "迥出三乘，高超十地。", "萬法不到處，特地光輝。", "生佛未分時，靈光獨耀。", "不落聞見，不隨色聲。", "直下無一絲毫頭，徧界全彰奇特事。", "直饒棒頭取證，喝下承當，猶是曲爲今時。", "更或光境俱忘，契心平等，畢竟亦非的旨。", "向上一路，千聖不傳。", "學者勞形，如猿捉影。", "理絕，事絕，行絕，照絕，用絕，權絕，實絕，直似倚天長劍，凜凜神威，鐵牛之機，牢籠不住。", "今日幸對明眼人前，不敢被蓋囊藏。", "八字打開去也，耀古騰今活鱍鱍，大千沙界露全身。"]}