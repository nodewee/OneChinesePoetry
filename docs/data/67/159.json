{"author": "洪朋", "period": "宋", "type": "诗", "title": "送李元中", "paragraphs": ["夙聞龍眠山，綠蘿隠浄嘯。", "中有三李君，若人年獨妙。", "心賞悵若遺，風期可同調。", "如何古豫章，邂逅共一笑。", "佛海穿溟涬，理窟刮奧窔。", "茗椀對濤江，床跗視雲嶠。", "足明青葱樹，合在紅塵表。", "追隨杖屨遨，浩蕩城郭眺。", "觀乎大寧作，頗復近道要。", "凉飆隕疏葉，行子動歸棹。", "願君崇明德，慰我記末照。"]}