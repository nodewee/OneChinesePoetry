{"author": "饒節", "period": "宋", "type": "诗", "title": "和周提刑樂歲詩", "paragraphs": ["老農終歲忙，濯足不及骭。", "豈無相勞苦，穡事苦縈絆。", "邇來鄰酒熟，隔戶聞呼喚。", "客至便爲約，此飲期達旦。", "乃翁起行酌，瓦缶恣瀰漫。", "一引未置之，捋肘發屢歎。", "嘗記秋來雨，似稱春餘旱。", "旱憂牟麥焦，雨懼禾黍爛。", "而今雨旱解，萬事皆畢幹。", "儻非值時和，未易了炊爨。", "似聞使者賢，云似周十亂。", "語竟復滿引，抵掌笑秦漢。"]}