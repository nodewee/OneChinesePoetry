{"author": "朱褒", "period": "宋", "type": "诗", "title": "和曾密公江樓詩韵", "paragraphs": ["太史聲名重，江樓昔有言。", "詩清排屈宋，意古挹羲軒。", "飛棟蒼雲合，窺魚白羽翻。", "臺高縈水府，氣爽返梅魂。", "市遠風埃潔，川腴草木繁。", "滄浪初出日，瓠落可浮樽。", "曲岸疏帆影，枯槎隠燒痕。", "秋容天漠漠，春意雨昏昏。", "地易規模在，碑新典則存。", "溪山重入座，先哲豈虛論。"]}