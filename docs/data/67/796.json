{"author": "饒節", "period": "宋", "type": "诗", "title": "立之作詩譏僕沉浮於酒次韵答之", "paragraphs": ["頹俗不可挽，我思陳孟公。", "胸中一噫氣，浩蕩滄海東。", "初余亦拙謀，墮身尺度中。", "昔爲吾家駒，今爲客子蓬。", "人生百年耳，過鳥欻無蹤。", "何至自矛盾，身與衆敵逢。", "仲尼固玄聖，道大自不容。", "落落少年場，誰復識呂蒙。", "古今一丘貉，同赴三尺封。", "乃知常滿尊，慰藉吾人窮。", "君詩苦相厄，欲抗輒喪雄。", "但恐百錢債，負我葛陂龍。"]}