{"author": "洪朋", "period": "宋", "type": "诗", "title": "陪師川納凉大寧寺得綠字", "paragraphs": ["六月維長夏，炎熱不可觸。", "車馬斷經過，卧痾適所欲。", "欻作城北遊，佛界映空谷。", "方塘荷氣清，層軒竹陰綠。", "徐侯辨食事，意豁忘羈束。", "鳴蜩韵高寒，凉颸盪煩促。", "坐隠者誰子，飛雹下棋局。", "勝負吾不知，靜嘯蔭喬木。", "徙倚失日車，旋歸想雨足。", "可令夜氣清，更使年穀熟。"]}