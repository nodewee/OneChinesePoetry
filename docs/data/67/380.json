{"author": "洪芻", "period": "宋", "type": "诗", "title": "戲用荆公體呈黄張二君", "paragraphs": ["金華牧羊兒，穩坐思悠哉。", "誰人得似張公子，鞭笞鸞鳳終日相追陪。", "長夏無所爲，壘麴便築糟邱臺。", "古今同一體，吾人甘作心似灰。", "南方瘴癘地，鬰蒸何由開。", "永日不可暮，渴心歸去生塵埃。", "人生會合安可常，如何不飲令心哀。", "張公子，時相見，我能拔爾抑塞磊落之奇才。", "只願無事常相見，有底忙時不肯來。"]}