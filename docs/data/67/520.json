{"author": "洪芻", "period": "宋", "type": "诗", "title": "擬峴臺", "paragraphs": ["崇臺面空闊，遠眺真高明。", "一水來朝宗，灣環抱荒城。", "連山頗偃蹇，却略倚翠屏。", "緬懷青溪上，興與峴山併。", "客從豫章來，及此春服成。", "公子有好懷，良人及茲登。", "初筵挹溪光，中觴聞雨聲。", "翠幄列茂樹，金沙漲回汀。", "鷗鳥舞不下，漁舟縱復橫。", "尚恨夜氣斂，不見白月生。", "信美非吾土，少留空復情。"]}