{"author": "洪朋", "period": "宋", "type": "诗", "title": "相從歌呈次元子真師川", "paragraphs": ["鬰鬰窈窈城北方，祇園神界遥相望。", "春暉澹蕩詩思長，愁絲挽春百尺强。", "薰人著處風花香，亦有相從天上郎。", "森然玉樹臨青陽，蒹葭無乃倚蒼蒼。", "且置是事敷僧床，劇談一坐故難忘。", "却來倚杖北天王，壁間詩翁五字章。", "句法端在人則亡，人生遇值不合常。", "反路日入下牛羊，願君連騎未渠央。"]}