{"author": "饒節", "period": "宋", "type": "诗", "title": "贈卿書記", "paragraphs": ["我室如逆旅，塵坌被几席。", "自是懶掃除，初非護鼠跡。", "比室有道人，高潔如玉璧。", "時來相勞苦，倚席笑啞啞。", "道人居若何，純素勝金碧。", "槃盂及几杖，奠置有疆埸。", "青絲貫湘竹，秩秩間儒釋。", "短長各部伍，行列共繩尺。", "試看缶中蘭，修葉浄如拭。", "我亦捧心顰，觸缾汙履舄。", "乃知效子敗，古語不可易。", "時當過師語，輸寫盡胸臆。", "師言吐如屑，永語嗟嘖嘖。", "問師何所嗟，吾道苦荆棘。", "堂堂大道場，兒輩恣陵轢。", "苞苴幸引援，側媚乞朝夕。", "爭傳外道語，盜履祖師閾。", "狂瀾不可回，妖氛一何逼。", "柏直尚乳臭，唐儉安足惜。", "世無磊落人，口語謾籍籍。", "豈無直道師，衆寡久不敵。", "常恐碧眼胡，西來苦無益。", "道人僧之傑，老驥猶伏櫪。", "安得大寶坊，降魔掃妖癖。"]}