{"author": "洪芻", "period": "宋", "type": "诗", "title": "蝦蟆", "paragraphs": ["動物類含血，蝦蟆獨無之。", "雙目但瞠也，一腹亦皤其。", "龍變或托體，魚腹睹幽姿。", "罕見三足蟾，詎減六眸龜。", "向來奏贋瑞，背負輪囷芝。", "坐謾皆下吏，膠車等兒嬉。", "雖蒙黄金擲，荆卿空爾爲。", "或以白玉琢，形模妙工倕。", "咄爾百醜質，詎辱五鼎脂。", "浪號土底犧，雄誇水中雞。", "何足汙帝箸，但可充蛇饑。", "作意一池鳴，和我五字詩。"]}