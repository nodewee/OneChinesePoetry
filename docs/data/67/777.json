{"author": "釋守卓", "period": "宋", "type": "诗", "title": "偈二十四首  其一九", "paragraphs": ["大圓鑑中同結社，一微塵裏共安居。", "釋迦彌勒無門入，不到到者真丈夫。", "大丈夫漢，撩著便知來由，不爲分外。", "若更擬議躊躇，何啻雲泥萬里。", "所以道十五日已前點即不到，十五日已後到即不點。", "且道點即是，不點即是。", "長因虎嘯風生處，記得龍吟霧起時。"]}