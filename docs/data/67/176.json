{"author": "洪朋", "period": "宋", "type": "诗", "title": "寄題攬結亭", "paragraphs": ["杜子數相見，求我攬結詩。", "攬結在何處，云在彭蠡湄。", "彭蠡夙所廬，今猶夢見之。", "一星水中央，衆流浩渺瀰。", "雨瀑下日夜，五老上雲霓。", "佛事儼相望，往往幽人期。", "君今構其下，敞亭覽翠微。", "水聲枕簟俱，山容杖屨隨。", "勝事君所獨，世人那得知。", "爲我謝五老，客子行亦歸。"]}