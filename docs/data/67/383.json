{"author": "洪芻", "period": "宋", "type": "诗", "title": "板屋", "paragraphs": ["西戎板屋詩所錄，甌閩萬里同風俗，風吟日暴雨所沐。", "巧匠引繩如解玉，谿民得之亟乘屋。", "既輕且堅尺度足，可憐童我南山木。", "君不見曹瞞鄴下銅雀臺，陶土作瓦何壯哉。", "臺傾基平瓦尚在，鑿爲大研奇且瑰。", "君不見黄州使君誇竹樓，剖竹俛仰相綢繆。", "琮琤最宜雨中聽，擊考有類鳴琳球。", "銅雀幺麽何足摹，籜龍燥輕易焚如。", "不如杉屋壽且姝，風雨不動何渠渠。", "嗟予抱釁謫蠻夷，如人體瓌欣解衣。", "數椽破屋亦不惡，仰見星宿相參差。", "鴟鴞作室庇風雨，鷦鷯巢林安一枝。", "凌雲大厦鬼所窺，衡門之下可棲遲。"]}