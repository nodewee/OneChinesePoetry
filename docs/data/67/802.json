{"author": "饒節", "period": "宋", "type": "诗", "title": "爲謝無逸賦陳氏貫時軒", "paragraphs": ["西園拱羣木，嚴霜損天和。", "豈不惜嘉陰，奈此風雨何。", "青青繄此君，凡材不同科。", "君知不同科，何必葉與柯。", "試看一尺根，節已倍身多。", "故令卷籜中，高韵不可摩。", "陳侯定可人，厚禮爲君羅。", "視此種竹心，知君減悲歌。", "吾徒涉世疏，投足得詆訶。", "何如雪月際，對君自婆娑。", "但無我履聲，與子相經過。"]}