{"author": "鄭思肖", "period": "宋", "type": "诗", "title": "苦懷六首  其四", "paragraphs": ["昔爲天上雲，今作地下塵。", "踠足屢哭懊，痛惜六尺身。", "父母生我時，教我爲賢人。", "生得男兒骨，一死亦精神。", "疇謂迫中年，墮影濁水濱。", "跼蹐走殘命，語颯氣不伸。", "固知復繼剝，霜雪天地仁。", "願得一脈暖，散爲天下春。", "援手水火間，以道拯斯民。", "俾知尊卑位，萬世不湮淪。"]}