{"author": "劉壎", "period": "宋", "type": "诗", "title": "補史十忠詩 淮東制置使知楊州李公庭芝", "paragraphs": ["淮海接風塵，胡乃似鐵壁。", "卧護有天人，十載藉福力。", "重來人未老，愁絕事如昔。", "苦戰孤城危，痛哭天柱拆。", "夢遊三山上，人倫浮海出。", "突圍志南征，吾欲重建極。", "天弗鑒臣忠，冥冥墮叢棘。", "先軫面如生，萇弘血化碧。", "臣死誰復知，臣忠終不易。", "一將更大事，嚼舌死駡敵。"]}