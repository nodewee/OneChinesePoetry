{"author": "鄭思肖", "period": "宋", "type": "诗", "title": "醉鄉十二首  其一一", "paragraphs": ["天道何冥冥，委形闢空杳。", "曠劫土坦平，沖氣藹雲杪。", "不入禹封疆，拓地八荒表。", "空洞無邊涯，一切境界小。", "骨柔春香濃，目紺夜光瞭。", "洪荒上古前，命不爲愁剿。", "卑哉蒼生愚，役心顔貌愀。", "窗猴狂摇摇，野馬走擾擾。", "髓竭沖融膏，渴命竟枯夭。", "奚不來此邦，軟坐廓幽眇。", "刳刷膏肓俗，滌濯肺腑皎。", "騁駕無可遊，一生事足了。"]}