{"author": "鄭思肖", "period": "宋", "type": "诗", "title": "前雪歌", "paragraphs": ["玄冥玄玄玄又玄，一夜一尺平階前。", "故現幻化瞞俗眼，忽變境界爲神仙。", "彌望潔凈失污穢，與世坦蕩忘欹偏。", "混沌有影晝短短，穹窿無縫雲懸懸。", "慢飄如倦欲止歇，斜灑似舞爭便嬛。", "萬物根蔕不可見，數筆圖畫安能傳。", "詩戰素手白相敵，酒潮赧臉紅不鮮。", "老龜縮殻息飲氣，卧龍哆口寒凝涎。", "木帝捨暖施下土，火精氣馭行中天。", "須臾被野盡錦繡，四望四野春無邊。"]}