{"author": "鄭思肖", "period": "宋", "type": "诗", "title": "十一礪四首  其二", "paragraphs": ["我本漁樵徒，山水足嘉遁。", "昔也爲鳳凰，今焉乃駑鈍。", "反思生爲人，虛食國家飯。", "詎甘死賊手，拑口違公論。", "孤忠破衆逆，彌久氣彌健。", "决當乘良機，爲國行天憲。", "勇往直無前，一舉四海勸。", "談笑解倒懸，盡釋下民怨。", "生或不就緒，死當償夙願。", "罔使竟食言，劫劫抱長恨。"]}