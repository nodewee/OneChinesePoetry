{"author": "鄭思肖", "period": "宋", "type": "诗", "title": "元韃攻日本敗北歌", "paragraphs": ["東方九夷倭一爾，海水截界自區宇。", "地形廣長數千里，風俗好佛頗富庶。", "土産甚夥并産馬，舶來中國通商旅。", "徐福廟前秦月寒，猶怨舊時嬴政苦。", "厥今犬羊貪猶熾，瞠目東望心如虎。", "驅兵駕海氣吞空，勢力雖强天弗與。", "鬼吹黑潮播海翻，雹大於拳密於雨。", "七千巨艦百萬兵，老龍怒取歸水府。", "犬羊發怒與天敵，又謀竭力必於取。", "已刳江南民髓乾，又行併戶抽丁語。", "凶燄燒眼口竟啞，志士悶悶病如蠱。", "雖傳漳州氣燄盛，又聞襄陽已大舉。", "割據固足稍伸氣，律以大義竟何補。", "縱遇聖明過堯舜，畢竟不是親父母。", "千語萬語只一語，還我大宋舊疆土。", "曾夢蘇武開笑口，云牧羝羊今盡乳。", "仗節還漢欣欣然，鬚髮盡白心如故。", "一念精烈無不通，天地爲賓我爲主。", "高懸白眼混沌前，那肯以命落塵土。", "翻身鼓掌一笑時，萬古萬古萬萬古。"]}