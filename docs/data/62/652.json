{"author": "鄭思肖", "period": "宋", "type": "诗", "title": "秋歌", "paragraphs": ["凉風捲地吹秋來，秋之爲氣何清哉。", "紫簫露華浴萬宇，暑神欲駐難裴回。", "今年舍我去者二百二十有五日，今日之後誰使來日來相催。", "琥珀滿巵，發越清奇。", "萬物脆而易化，五官靈而多知。", "一世之間幾千萬人，一人之心幾千萬變，碎裂神氣紛云爲。", "液槁矣而告憊，氣翻然而相辭。", "適之變化，不知其誰。", "氣母一丸，空虛跳躍。", "金浮木沉，老怪消鑠。", "我之變化，亦不知誰。", "蒼蒼茫茫萬萬古，玄瞳烱歘夜不瞽。", "醉中喚秋與秋語，秋辭凄脆咽不吐。", "忽欲騎鯨汗漫遊，海藏飛出白玉鼓。"]}