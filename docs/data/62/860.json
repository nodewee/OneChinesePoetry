{"author": "鄭思肖", "period": "宋", "type": "诗", "title": "二十礪五百字", "paragraphs": ["素志欲隠去，蛻名辭筆耕。", "偶值惡劫來，眼界亂縱橫。", "窮北洞窟底，竄出老魔精。", "被髮走如風，四臂獰雙睛。", "面竅噴毒火，直射日月盲。", "一海人髓酒，五石瓠爲觥。", "鬼鼓遍空響，白氣幻長鯨。", "夜叉發群機，砲砲打玉京。", "老仙戰股立，手扶鰲極撐。", "晝弒盤古死，紫微貫攙槍。", "諸天落淚雨，終夜淋漓傾。", "燦人變醜相，螽目豺狼聲。", "餓虎插翼飛，善類誰能攖。", "送命納彼啖，遊魂嘈冤情。", "血凍天下立，赭鐵蛀玄蝱。", "雨肥髑髏腥，生菌高於楹。", "獨抱深痛蟄，數與死相爭。", "讀史見義事，意氣如雲生。", "圖窮匕首見，今豈無荆卿。", "真孤匿山中，今豈無程嬰。", "獲得九尾龜，灼紋橫庚庚。", "大寶子傳子，垂統無畢程。", "高聲叫亂世，聾瞽豁痼酲。", "速卸胡兒衫，仙带飄佩珩。", "身辭陷陰路，火邦即蓬瀛。", "我秉正直心，明比日更明。", "豪興凌高秋，磊落人之英。", "决當勇於動，持平平不平。", "手劈虛空開，身提天地行。", "千妖百裂死，萬古一擲贏。", "獨出娑婆外，世界懸空擎。", "猛飛大山來，突立青崢嶸。", "劫初第一峰，鬼神不識名。", "樹粲百寶花，石削五色瓊。", "香霏月中髓，碧沁秋痕輕。", "天上闢新國，以正治八紘。", "大赦統乾運，平心持道衡。", "洪福溥無疆，一切命皆亨。", "下界齊拜舞，笑賀群相迎。", "愧昔染腥辱，悅今趨義榮。", "淨脫夙骨臭，瑩然澄秋泓。", "正性本不壞，生死通一誠。", "逆爽殄微塵，王氣光太清。", "犀象怯漢戰，草木助晉兵。", "周勃軍左袒，杜甫詩北征。", "趙祀必不絕，宋禮吾足評。", "我土我百姓，永劫心不驚。", "天君坐靈臺，誓行前後盟。", "念念死亦呪，願寶期必成。", "口血寧有變，浩劫光晶晶。"]}