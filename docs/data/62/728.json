{"author": "鄭思肖", "period": "宋", "type": "诗", "title": "陷虜歌", "paragraphs": ["德祐初年臘月二，逆臣叛我蘇城地。", "城外蕩蕩爲丘墟，積骸飄血彌田里。", "城中生靈氣如蟄，與賊爲徒廿六日。", "蚩蚩橫目無所知，低面賣笑如相識。", "彼儒衣冠誰家子，靡然相從亦如此。", "不知平日讀何書，失節抱虎反矜喜。", "有粟可食不下咽，有頭可斷容我言。", "不忍我家與國同休三百十六年，閲歷凡幾世，忠孝已相傳。", "足大宋地，首大宋天。", "身大宋衣，口大宋田。", "今弃我三十五歲父母玉成之身，一旦爲氓受虜廛。", "我憶我父教我者，日夜滴血哭成顛。", "我有老母病老病，相依爲命生餘生。", "欲死不得爲孝子，欲生不得爲忠臣。", "痛哉擗胸叫大宋，青青在上寧無聞。", "自古帝王行仁政，唯有我朝天子聖。", "老天高眼不昏花，盍拯下土蒼生命。", "忍令此賊恣殺氣，顛倒上下亂綱紀。", "厥今帝怒行天刑，一怒天下凈如洗。", "要荒仍歸禹疆土，四海草木霑新雨。", "應容隠者入深密，歲收芋栗供母食。", "對人有口不肯開，面仰虛空雙眼白。"]}