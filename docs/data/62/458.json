{"author": "師嚴", "period": "宋", "type": "诗", "title": "渡江", "paragraphs": ["鹿門山人滄浪客，灑淚已枯眼見骨。", "風塵崢嶸萬里空，不知何處營三窟。", "城中性命湯火近，路窮援斷無消息。", "鼠竊狗偷何足憂，都將十指漫天日。", "大言闊步好公卿，三百年餘涵養成。", "已聞鄭五但搔首，復道龐涓豎子名。", "平時肉食誇果决，誰信臨危跋疐行。", "白頭面皺牙齒落，萬事已矣秋風生。"]}