{"author": "鄭思肖", "period": "宋", "type": "诗", "title": "勵志二首  其二", "paragraphs": ["大哉天地經，森然不可踰。", "聖人治天下，綱常安厥居。", "誰謂遭大變，干戈血模糊。", "天地忽破碎，虎狼穴吾廬。", "毒氣孽萬物，草木俱焦枯。", "我爲國之臣，於義當捐軀。", "受死不爲痛，國家終何如。", "念此迫我心，萬劍裂肌膚。", "骨腐尚銜冤，且爲國家圖。", "鬼神果有知，聞之亦欷歔。"]}