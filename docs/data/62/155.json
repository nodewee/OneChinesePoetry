{"author": "方鳳", "period": "宋", "type": "诗", "title": "遊仙華山", "paragraphs": ["仙華矗萬仞，我乃廬其東。", "日夕與山對，今茲踏玲瓏。", "起左信奔鹿，當前任啼狨。", "大嘯崖石裂，一覽天宇空。", "蒼松飽風雨，絕壁挂老龍。", "樵斧不得睨，撫根憩吾躬。", "邈哉軒轅氏，問道由崆峒。", "龍髯一以遠，千載悲遺弓。", "猶傳少女靈，鍊玉于焉宮。", "山林重帝胄，香火明民衷。", "我來重懷古，攬涕臨西風。", "何當刺飛流，一洗磊磈胸。"]}