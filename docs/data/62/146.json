{"author": "劉壎", "period": "宋", "type": "诗", "title": "補史十忠詩 參政行丞相事陸公秀夫", "paragraphs": ["天地無託足，海天同隰光。", "明知復何爲，不忍隳三綱。", "祼薦覬少延，謳歌寧遠忘。", "或者莒在齊，聊且帝一方。", "竭蹶竟委頓，臣謀非不臧。", "運去天莫留，力盡心彌强。", "終不負吾主，名義天地長。", "懷璽隨龍遊，舉室水中央。", "斯人文華士，乃爾百鍊剛。", "機雲儻通譜，應羞朝洛陽。"]}