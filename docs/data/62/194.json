{"author": "方鳳", "period": "宋", "type": "诗", "title": "三洞", "paragraphs": ["金華北山三洞天，垂髫欲往今華顛。", "春風吹衣雨洗屐，瘦筇忽拄蒼山烟。", "山高地平走幽澗，根絡石上森楠楩。", "步從飛橋瞰石洞，崖色閲世知幾年。", "風痕霧迹化異物，龍首昂左尾右旋。", "就中暗穴如蟆頤，急水瀉碧鳴媧絃。", "遡流束炬照徒涉，肩背擦石行拳攣。", "水窮路夷內景得，以炬交燭窮幽玄。", "細紋蹙波湧浪接，皓彩凝雪飛霜鮮。", "大爲獅子虎犀象，瑣碎亦復蜂屯然。", "蜿蜒雙蟠角尾具，一一玉爪拏蒼堅。", "穹龜負甲色深墨，長蛇白質相縈纏。", "鐘能鐘聲鼓能鼓，不假樅簴知誰懸。", "直櫺斜檻藏湢室，短畦長町移原田。", "青雲白霓五色霞，笑畫敗絮留丹鉛。", "中途經過最深窅，伏身低眺洞口泉。", "空明一線隔遠見，秋蟾浴海光嬋娟。", "左巖袈衣頗橫亙，疊摺衆皺垂蹁躚。", "自餘神怪不可極，似鑿非鑿鎸非鎸。", "出登山腰叩中洞，外視石井聞潺潺。", "入深踏險思縋綆，長竿揭炬後且先。", "水簾可俯心爲悼，到此十九歸言遄。", "嗜奇不憚歷磊砢，足以目故差輕便。", "翻身却望水簾處，銀河天落懸吾前。", "常情疑復下百尺，積水定作神龍淵。", "石乾徑闢却易進，玉筍拔地修而圓。", "宜爲淵處乃爲屋，亦或摩蘚題新篇。", "同遊怪我久未出，笑謂豈欲井底眠。", "林幽風起日已晚，猶睨高洞山之巔。", "薪蒸可買樵我導，不遠數里仍攀緣。", "傍從石壁入深坼，如鐵戶限瓊爲櫋。", "儼然海相挂珠絡，熟視始信非誇傳。", "左爲朝真正面入，便想笙鶴遨羣仙。", "雲霞波濤仙衣裳，奇詭豈必下洞專。", "歘然修梁架巖起，左右蒼白龍形全。", "望中極底勝漆黑，雙扉隠隠啟半邊。", "天光一道燭扉內，知此明罅從何穿。", "霤深壁峭不可往，安得插羽如飛鳶。", "嗟余茲遊尚牽俗，身所驟歷辭難宣。", "但思乞水學坡老，洗眼看字消餘年。"]}