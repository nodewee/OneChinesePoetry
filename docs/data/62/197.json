{"author": "方鳳", "period": "宋", "type": "诗", "title": "題光風霽月樓", "paragraphs": ["人間底處無風月，知用何時最佳絕。", "芳播崇樓淑氣浮，影涵古桂清輝發。", "向來雅重無極翁，灑落襟懷與此同。", "去之百世猶彷彿，宛見道貌匡廬中。", "誰題品語黄太史，大書四字紫陽子。", "今從建水得此本，如拾蠙珠捲文綺。", "携歸八詠雙溪州，晏然直與造化遊。", "無邊妙處乃萃此，韙矣君家百尺樓。"]}