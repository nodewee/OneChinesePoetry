{"author": "龔孟夔", "period": "宋", "type": "诗", "title": "送孟和卿平陽尋母", "paragraphs": ["杜羔念母心最苦，豈意一朝逢澤潞。", "母驚兒貌似乃翁，兒抱母啼淚如雨。", "五十孺慕朱壽昌，刺血寫經毛髮蒼。", "間關同州晚相見，迎侍親輿歸故鄉。", "人生百年一彈指，母恩未報情曷已。", "團圞尊前舞綵衣，大勝世間朱與紫。", "子行萬里涉風沙，誓不見母不還家。", "兒今髮落母應老，道旁看者還咨嗟。", "臨川孟氏號雍睦，家世來此澶淵族。", "婆娑老慕紫荆花，料想春風依舊綠。"]}