{"author": "連文鳳", "period": "宋", "type": "诗", "title": "酬盧宗說見貽", "paragraphs": ["我有離別腸，一日回百周。", "流光日以邁，離別何時休。", "倉庚求友聲，朝莫鳴相酬。", "暖風老麥熟，秀野新陰稠。", "美人隔吳樹，皓月明蘇州。", "相望倚寥廓，孤懷抱綢繆。", "鬰志不得語，愁思紛如抽。", "遐想江湖人，長作鷗鷺儔。", "雨花落筆牀，水芳縈釣舟。", "贈我錦繡篇，坐之芰荷洲。", "好語尉心曲，喜色棲眉頭。", "君子懷友生，小人徇俗流。", "頹波日靡靡，惡風聲颼颼。", "喧啾亂孤皇，舞躍沸群鰍。", "撫景發浩歎，舉觴不成謳。", "自顧蒲柳衰，敢望桑榆收。", "一生猶轉蓬，百年如傳郵。", "聚會苦不恒，浩蕩宜縱游。", "拍浮酒在船，枕籍糟成丘。", "一醉樂陶陶，千古空悠悠。", "願從盧博士，盤礴仙家樓。"]}