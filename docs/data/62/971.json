{"author": "韓希孟", "period": "宋", "type": "诗", "title": "練裙带中詩  其二", "paragraphs": ["宋未有天下，堅正臣禮秉。", "開國百戰功，每陣惟雄整。", "及侍周幼主，臣心常烱烱。", "帝曰卿北伐，山戎今有警。", "死狗莫擊尾，此行當繫頸。", "即日辭陛下，盡敵心欲逞。", "陳橋忽兵變，不得守箕潁。", "禪讓法堯舜，民物普安靜。", "有國三百年，仁義道馳騁。", "未改祖宗法，天胡肆大眚。", "細思天地理，中有幸不幸。", "天果喪中原，大似裂冠衽。", "君誠不獨活，臣實無魏丙。", "失人焉得人，垂戒嘗耿耿。", "江南無謝安，塞北有王猛。", "所以戎馬來，飛渡巴陵境。", "大江限南北，今此一舴艋。", "本期固封疆，誰謂如畫餠。", "烈火燎昆岡，不辨金玉礦。", "妾本良家子，性僻守孤梗。", "嫁與尚書兒，銜署紫蘭省。", "直以才德合，不棄宿瘤癭。", "初結合歡带，誓比日月昺。", "鴛鴦會雙飛，比目願長並。", "豈期金石堅，化作桑榆景。", "旄頭勢正然，蚩尤氣先屏。", "不意風馬牛，復及此燕郢。", "一方遭劫虜，六族死俄頃。", "退鷁落迅風，孤鸞弔空影。", "簪堅折白玉，瓶沉斷青綆。", "一死空冥府，憂心長炳炳。", "意堅志不移，改邑不改井。", "我本瑚璉器，安肯作溺皿。", "志節匪轉石，氣噎如吞鯁。", "不作爝火燃，願爲死灰冷。", "貪生念麴蛾，乞憐羞虎穽。", "借此清江水，葬我全首領。", "皇天如有知，定作血面請。", "願魂化精衛，填海使成嶺。"]}