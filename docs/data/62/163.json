{"author": "方鳳", "period": "宋", "type": "诗", "title": "寄仇仁近", "paragraphs": ["憶昔三浙湄，匆遽買舟訣。", "大海漲波濤，排空銀浪掣。", "時方逢杪秋，凉風正凄絕。", "况復嬰沈疴，殘喘一身孑。", "落日古渡橫，牽衣各嗚咽。", "尚期營歸餘，旋泛山陰雪。", "詎料人事遷，芳春竟五閲。", "寧無雙鯉魚，寒溫敘曲折。", "顧茲悲憤衷，未足陳一切。", "階前金鳳花，當車行復輟。", "閣上西湖光，可似舊澄澈。"]}