{"author": "鄭思肖", "period": "宋", "type": "诗", "title": "大宋地理圖歌", "paragraphs": ["混沌破後復混沌，知是幾番開太極。", "四方地偏氣不正，中天地中立中國。", "神禹導海順水性，太章步地窮足力。", "悖理湯武暫救時，謀篡莽操大生逆。", "離而復合合復離，卒莫始終定於一。", "粵自炎帝逮唐堯，兩漢大宋傳火德。", "我朝聖人仁如天，歷年三百猶一日。", "形氣俱和禮樂修，誰料平地生荆棘。", "風輪舞破須彌山，黑雹亂下千鈞石。", "銅蟒萬舌咀梵雲，玉帝下走南斗泣。", "中有一寶壞不得，放光動地神莫測。", "云是劫劫王中王，敕令一下罔不伏。", "燕南垂，趙北際，忽必烈正巢其地。", "一聲霹靂吹雲飛，真火長生世永世。", "山山深，水水清，縱橫十方變化身。", "恒河沙數天壞殻，獨我志氣常如新。"]}