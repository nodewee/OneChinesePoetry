{"author": "連文鳳", "period": "宋", "type": "诗", "title": "智果寺拜東坡參寥遺像次韻", "paragraphs": ["吾愛參寥子，遺偈寄真跡。", "像貌儼如生，鈎畫宛若昔。", "讀此一代文，令人百慮釋。", "又愛東坡老，仙才逈飄逸。", "吟哦月露章，飛奮風雨筆。", "古寺遺清風，殘碑卧白日。", "我來拜祠下，怡然若私覿。", "和之詩與禪，詩禪機籟寂。", "相對兩忘言，終朝不獲一。", "徘徊走風廊，舂容坐苔石。", "於心適有契，所得不患失。", "禪空詩亦空，觀空莫觀色。", "寥寥百載下，無此二騷客。", "買酒爲招魂，欲招不可得。"]}