{"author": "鄭思肖", "period": "宋", "type": "诗", "title": "昭君歎", "paragraphs": ["漢朝遠人來入使，當時公卿短奇計。", "紫清殿內一朵花，狂風妬春吹落地。", "命墮窮陰鬼爲侶，回首玉皇紫清裏。", "舊愁新愁東海深，黄鸝舌破傷春事。", "江南絕色天下誇，元賊盡虜歸胡沙。", "或以嫁之鬻僞爵，于飛馬背行天涯。", "年深樂與生子女，情熱比翼忘咨嗟。", "果知禮義不忍去，亦有一死魂還家。", "德祐百官人稷契，腹飽理學縱橫說。", "尚棄君父從背叛，乃教妻妾學貞烈。", "男兒或老不曉事，女子正少欲守節。", "天生至性教不得，時危罕見人中傑。", "能盡婦道能誨兒，王陵之母王凝妻。", "世間婦人誰及之，空恨昭君上馬時。", "顔色日老單于死，萬里魂歸身不歸。", "廣寒嫦娥今塵土，應見青冢雙淚垂。"]}