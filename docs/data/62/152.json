{"author": "劉壎", "period": "宋", "type": "诗", "title": "補史十忠詩 四川制置使知重慶府張公玨", "paragraphs": ["坤維拓提封，形勝古天府。", "血戰五十秋，零落餘八柱。", "江南傳箭急，誰暇此回顧。", "落日古渝城，杖鉞乃甚武。", "天東甑雖墮，吾自强支拄。", "渡瀘躬討逆，歸來戰彌苦。", "蕭條下夔門，機穽伏中路。", "咄咄快敵仇，誰歟掩坏土。", "哀哉關西雄，國亡猶不負。", "同時督軍將，腰金插雙虎。"]}