{"author": "師嚴", "period": "宋", "type": "诗", "title": "庚午三月五日朱尚書席上醉歌", "paragraphs": ["天風浩蕩何處來，荆南府中好春酒。", "我公此日盛賓佐，但飲無勞問升斗。", "座中十萬無下筯，烏帽朱衣馬牛走。", "好舞清歌如有神，翠爛金明各回首。", "人生行樂須壯年，小人再拜爲主壽。", "滿堂淚落起挽鬚，臨饋三歎成鬰紆。", "干戈未定郡國破，亂臣賊子何代無。", "主憂臣辱坐感激，忍對花鳥調歡娛。", "近聞士卒願一戰，猛氣正倚風塵粗。", "丈夫行事動千古，快意一飽非雄圖。"]}