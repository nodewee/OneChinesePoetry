{"author": "鄭思肖", "period": "宋", "type": "诗", "title": "苦懷六首  其六", "paragraphs": ["古人立志高，爲義不爲己。", "今人所見卑，獨爲貧賤恥。", "不義富貴生，寧以餓而死。", "遺體非不重，所懼悖於理。", "我稟清淑氣，生而秀爲士。", "讀書三十年，頗知六經旨。", "質之以人道，所言皆如此。", "奚乃滯風塵，爾汝弄歡喜。", "浙山高蒼蒼，浙水清瀰瀰。", "三歎動遐思，清風響兩耳。", "暫焉深隠去，長鑱訪園綺。", "敬俟時之清，終其天倫爾。"]}