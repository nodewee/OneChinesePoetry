{"author": "劉壎", "period": "宋", "type": "诗", "title": "補史十忠詩 知潭州湖南安撫使李公芾", "paragraphs": ["三已甘退休，十連起遲暮。", "伊誰急求子，流落乃不怒。", "黑雲來如山，殺氣震平楚。", "恭惟君父命，封疆以身護。", "闔門義不辱，呼卒汝善處。", "飛魂隨劍光，自已投火去。", "天泣鬼神愁，地摇山嶽仆。", "吾非莒柱厲，敢以死醜主。", "正自常事耳，命義逃安所。", "沖遠誰與儔，睢陽有張許。"]}