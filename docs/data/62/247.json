{"author": "方鳳", "period": "宋", "type": "诗", "title": "觀陽山大石", "paragraphs": ["殷勤挾小艇，迤邐登大石。", "怪險若神造，幽闃真鬼宅。", "凌漢龍頭昂，負重龜背磔。", "倒拽萬牛喘，列坐千人窄。", "眇視笑一拳，端拜俯半額。", "憑肩護脛酸，呼酒鎮心忒。", "古壁剝舊題，灰竇礙頹屐。", "甫快雨忽晴，剛醉日欲夕。", "老禪嗜文詞，短卷盈咫尺。", "揮毫神欲飛，雲開萬峰碧。"]}