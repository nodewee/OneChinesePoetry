{"author": "連文鳳", "period": "宋", "type": "诗", "title": "贈畫者", "paragraphs": ["麒麟閣上十一人，斯人瑞世真麒麟。", "雲臺功臣二十八，中興事業爭嶙峋。", "或在生前或死後，藉藉聲名自不朽。", "不知當時畫者誰，似此畫者當好手。", "古今何代無人材，翕霍變化俱塵埃。", "豈是畫師好手不復遇，豈是世無麟閣與雲臺。", "虎頭燕頷今已矣，婢膝奴顔當愧死。", "江湖人物何渺然，子當爲我走訪山林隠君子。"]}