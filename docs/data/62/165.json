{"author": "方鳳", "period": "宋", "type": "诗", "title": "題鄭氏義門", "paragraphs": ["人愛渭水清，畢竟河流渾。", "不知黄虞世，何處覓旌門。", "旌門縱百世，豈能外彝倫。", "祇因風氣漓，遂表爲義民。", "麟溪有寒泉，西流類拖紳。", "泉聲徧塞耳，亂却牝雞晨。", "夜帳潑煙黑，秋缸吐火紅。", "六世孝友家，元屬書聲中。", "爛銀鋪作榜，綽楔何崔崔。", "戶神似相語，莫遣阿奴來。", "人心一遭蠱，五官皆作魔。", "不賡斯干詩，却聽燃萁歌。", "兄弟本一氣，爲利分汝爾。", "借問嗜利人，千載得不死。", "鴟鴞巢滿林，何地不感惻。", "若非慈烏啼，血淚收不得。", "我身親乃有，况此身外物。", "世人果何思，肝膽每相賊。", "當年朱兩轓，回首血在頤。", "爭如義門鬼，千載不餒而。", "何人非楊椿，如椿能幾人。", "祇緣本心死，所以有緇磷。", "大樹大十圍，枝葉日敷蕃。", "願培百尺土，庇此千歲根。"]}