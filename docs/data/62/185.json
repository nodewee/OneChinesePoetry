{"author": "方鳳", "period": "宋", "type": "诗", "title": "仙華山採茶詩", "paragraphs": ["軒娥遺瑞草，仙掌撐何年。", "苗蕊矗空壁，殊根蟠遠天。", "蒙頭莫可劚，垂脚或爭傳。", "冉冉雪霜飽，亭亭風日蠲。", "危哉梯鳥道，允矣獲龍涎。", "叢蘗雜丹鼎，濕雲伴玉延。", "香真千里擅，苞結三生緣。", "夜莢抽雷後，春焙貢社前。", "一鎗滴瀼露，片碾擣和煙。", "碧澗規模絕，洪州氣味懸。", "滑甘矜紫筍，幽馥訝青蓮。", "既揀兔毫點，應添蟹眼煎。", "松濤生遠韻，風致想真筌。", "七椀賡仝咏，三篇繼羽編。", "醉鄉已失路，摩室將逃禪。", "服食益人壽，何當煮汞鉛。"]}