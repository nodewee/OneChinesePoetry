{"author": "鄭思肖", "period": "宋", "type": "诗", "title": "續洗兵馬", "paragraphs": ["遭時不祥厄陽九，垢面蓬鬢喪家狗。", "四夷交侵小雅廢，率其子弟攻父母。", "封豕長蛇亙人域，天子下殿跣足走。", "凝碧池頭樂最愁，連昌宮裏花亦醜。", "三精霧塞黑曈曈，天破地裂一無有。", "誰執弓矢救日月，仰泣旻天大號吼。", "賢者不入勝母里，義士恥飲盜泉水。", "丈夫立身乃大事，一失此足死亦恥。", "當知孔明杲卿輩，巋然三代古君子。", "呂尚磻溪釣文王，乃是漢唐人才爾。", "到今大壞不可救，鴟梟破獍咀唇齒。", "高瞠雙眼視天下，黔首渾敦狀如鬼。", "龍堆大漠鳥獸夷，舌捲音響蠻侏離。", "不類人形舞百怪，錯亂天命災羣黎。", "營州羯狗豬龍形，詎能篡有唐丕基。", "太子即位靈武日，天開萬仞磨崖碑。", "載定尊卑奠鰲極，一新正朔授人時。", "漸被日出月沒處，梯航臣妾拜京師。", "黄旗紫蓋東南興，大火王氣浮晴春。", "勿欺一成一旅微，少康猶能作之君。", "班超已著王命論，陳嬰王陵毋生心。", "絳衣大冠大敵勇，今日豈無劉將軍。", "田野豪傑久延頸，一呼而動雲來奔。", "我當率之效馳驅，整頓乾坤明大倫。", "舊邦新命光前王，逆俗污染咸惟新。"]}