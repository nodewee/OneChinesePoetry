{"author": "葉李", "period": "宋", "type": "诗", "title": "紀夢", "paragraphs": ["宋時豪士石曼卿，帝命作主芙蓉城。", "我才比石萬無一，半世虛負狂直名。", "年來似有喪心疾，薦共引鯀辜蒼生。", "天誅未加公論沸，日夕惟待鼎鑊烹。", "何哉異夢出非想，忽遇仙老談真情。", "謂予夙是文昌相，漏泄輕舉遭彈抨。", "帝令謫墮飽憂患，且使兩足蹣跚行。", "追思善步不可得，飛昇妙術矧敢輕。", "當時廷議祇如此，汝悔當復惟相迎。", "稽首老仙謝慈愍，臣罪當死天子明。", "久之寂滅一大樂，斲棺待盡無他營。", "老仙笑許汝可教，引領直上朝玉京。", "通明大明二宮殿，林木蓊萃階瑶瓊。", "芙蓉爛熳錦欲似，帝皇錫以主殿名。", "賦詩奏謝九拜起，玉音嘉奬傍觀榮。", "癡人說夢聊一快，我獨知命不少驚。", "只恐才非曼卿敵，相見慚汗應如傾。", "從今閉目需帝召，玉樓續記時當成。", "兒孫自有兒孫福，與農報國須勤耕。"]}