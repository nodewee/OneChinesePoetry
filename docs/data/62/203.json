{"author": "方鳳", "period": "宋", "type": "诗", "title": "送吳立夫", "paragraphs": ["有人儲書塞中腸，不能奮發爲辭章。", "亦有英姿限時命，坎坷名不登文場。", "吳子妙年即秀穎，隻字過眼終無忘。", "文如翻水溢萬斛，晝夜不舍流湯湯。", "于今東南聚雋彥，奭然一發能穿楊。", "二十脫穎客毛遂，名登十九能低昂。", "亦如列宿二十八，有捄天畢施之行。", "况子平生志遠遊，塊坐已能窮八荒。", "從茲北上有歷覽，徑到洪河經呂梁。", "青徐平野望不極，半萬里程趨冀方。", "君不見龍門探奇氣益壯，文豪千載同翱翔。"]}