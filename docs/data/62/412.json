{"author": "連文鳳", "period": "宋", "type": "诗", "title": "題金華方韶卿在雅堂", "paragraphs": ["鍾儀作楚奏，莊舄吟越聲。", "土風固爾殊，心事終當明。", "韶濩久不倫，矧復英與莖。", "正聲何寥寥，淫哇鳴縱橫。", "世有知音人，惻惻聞若驚。", "抱器入河海，泯默懷幽貞。", "掩泣望西狩，素王不復生。", "愴然鼓一曲，聊以舒此情。", "一鼓草木震，再鼓山岳清。", "我耳非子期，顧我一再傾。", "何當登斯堂，酌酒歌鹿鳴。"]}