{"author": "劉壎", "period": "宋", "type": "诗", "title": "補史十忠詩 少傅樞密使張公世傑", "paragraphs": ["士有守節死，豈以責武夫。", "武夫尚能奇，消得銀管書。", "何許熊虎英，鐵面美髯鬚。", "護寒久枕戈，赴難甘殞軀。", "金山定活著，志願嗟違初。", "江心集羣策，炎精回一噓。", "間關瘴海嶺，萬死存趙孤。", "時也可奈何，北風散檣烏。", "漂漂竟何之，無乃膏鯨魚。", "渭濱多貴將，反笑斯人迂。"]}