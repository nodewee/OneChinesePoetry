{"author": "邵桂子", "period": "宋", "type": "诗", "title": "疏屋詩爲曹雲西作", "paragraphs": ["草菜可食，總名曰疏。", "品題有圃，樹藝有書。", "衡縱町畦，周繞屋廬。", "繚以樊垣，經以溝渠。", "晨出抱甕，夕歸荷鋤。", "有蔓必薅，有蝗必驅。", "風披雨沐，日暄露濡。", "穉甲怒生，嘉苗蔚敷。", "芥薑杞菊，韭薤蒜葫。", "薇蕨藜藿，瓜瓞匏瓠。", "楮鷄桑鵝，籜龍椶魚。", "馬齒鹿角，鼠尾虎鬚。", "薯蕷蔓菁，杜蘅蘼蕪。", "茵陳莪蘿，艽蘭茹藘。", "赤莧銀茄，翠荇墨菰。", "酸漿辣{艹酟}，甘薺苦荼。", "庖人調胹，園丁拮据。", "錡釜煮煠，筐筥貯儲。", "椒橙內交，鹺醢效劬。", "以芼以湘，可茹可葅。", "維昔尼父，瓜祭齋如。", "飲水曲肱，其樂只且。", "召南蘋藻，韓奕笋蒲。", "知味羨黄，齩根歎胡。", "葵蓼飫顒，葱韭厭徐。", "火芋明瓚，山菌接輿。", "庾郎三種，石生一盂。", "劉參玉版，蘇傳冰壺。", "巢字元修，鮒姓豆盧。", "菘羔抱孫，蹲鴟將雛。", "絲滑露葵，練淨土酥。", "野薺餛飩，水苔脯膴。", "餠炊菠薐，鮓釀苞蘆。", "胡麻饋餾，罌粟醍醐。", "萍虀西晉，蓴羹東吳。", "芹擷泥坊，藤采豐湖。", "沼沚有蘩，江漢有蔞。", "岡有常枲，洲有接余。", "雁門天花，黄河蘑菇。", "大宛苜蓿，太華芙蕖。", "環滁野䔩，盤谷山茹。", "地饒所産，天茁此徒。", "菲葑是采，口腹以娛。", "落英未莎，初篁未箊。", "霜根旋挑，露葉半舒。", "烹泉石鼎，養火地爐。", "色炫匕箸，香浮柈盂。", "氣含土膏，味逾天厨。", "肥生華池，響鳴輔車。", "商顔饑解，文園渴甦。", "前招麴生，後引酪奴。", "饌非羶葷，餉非苞苴。", "園無羊踏，壤有鼠餘。", "彼哉肉食，俎列豢芻。", "心炙椎牛，項臠割豬。", "春羔秋麛，冬鱻夏朐。", "猩脣豹胎，麋臡蟹胥。", "緇裙解黿，銀絲膾鱸。", "羊尾截肪，錦襖脫膚。", "山殽雉兔，澤羞雁鳬。", "北饌潼酪，南烹鼃蜍。", "嗜鼠則鴟，甘带則蛆。", "迺笑鄭老，爛蒸瓠𤬛。", "乃笑坡翁，夢餐雞蘇。", "屬厭饕餮，飽死侏儒。", "語以疏味，能知否乎。", "予雅嗜之，日不可無。", "乃顔茲屋，羞供是須。", "寧疏而癯，毋肉而腴。", "易牙司味，敢告膳夫。"]}