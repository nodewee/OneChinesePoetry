{"author": "鄭思肖", "period": "宋", "type": "诗", "title": "雪中醉題", "paragraphs": ["玄雪冥冥凝不飛，朔雪灑灑晴還落。", "水神恣意弄奇怪，宇宙一白陰風惡。", "南州客子心飄颻，狂發長歌破寂寥。", "醉中瀏亮金石聲，精神秀發意氣驕。", "故人睨目嗔我怪，撫掌大笑群兒駭。", "我家萬卷列中堂，古人顛怪皆曾載。", "須臾酒醒那得知，索紙落筆蛟龍飛。", "明曉火輪飛出海，來看壁上新題詩。"]}