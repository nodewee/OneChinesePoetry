{"author": "江瓊", "period": "宋", "type": "诗", "title": "磨崖碑", "paragraphs": ["淒涼浯水跡如掃，漫郎宅荒崖畔草。", "雨淋日炙山骨癯，磨得人間歲月老。", "粵從天地開闢來，經濟何代無奇才。", "若得高名爛青史，底恨白骨埋黄埃。", "孽臣邊將亂國紀，郭公千載凜不死。", "紀在中興第一功，三絕寧論文與字。", "吁嗟古往而今來，插天何處無石崖。", "兩京未復百戰罷，銅駝荆棘誰能開。", "世事輪雲可悲慨，文學老生品何在。", "君不見零落寒溪幾世孫，自打元家古碑賣。"]}