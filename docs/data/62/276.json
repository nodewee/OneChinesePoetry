{"author": "連文鳳", "period": "宋", "type": "诗", "title": "董源山水圖爲北客賦", "paragraphs": ["江南本是山水國，峽影峨雲插空碧。", "世人愛畫不愛真，一幅生綃懸素壁。", "董生好手畢宏上，意在筆先方落筆。", "雲關岫幌掃層青，月浦烟汀寫修白。", "縱橫瑣細分毫釐，變化幽冥絕痕迹。", "滄江碣石忽破碎，片紙散漫留不得。", "當年載入米家船，夜夜虹光八千尺。", "新評信口誇天真，聲價祇今萬錢直。", "流傳知落幾人手，神物護持入君室。", "世間尤物能移人，莫看江南望江北。"]}