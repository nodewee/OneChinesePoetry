{"author": "湯炳龍", "period": "宋", "type": "诗", "title": "題晉王大令保母帖", "paragraphs": ["曹娥洛神遍堪輿，保母後出爭瀾趨。", "一時耳目喜新異，九原誰復哀意如。", "世人重藝不重義，每以好奇夸好事。", "集古金石半豐碑，逝者似爲書者累。", "八百餘載四字全，政同懸崖三百年。", "王畿不悟王元象，不如果也能興憐。", "但道青氈故家物，肯因陵谷憐枯骨。", "耳孫猶爾況他人，崇韜安生何可忽。", "昭陵之盜猶蘭亭，必無可欲乃妥靈。", "黄閍前車已如此，安保金蟬之墓終弗毀。"]}