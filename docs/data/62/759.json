{"author": "鄭思肖", "period": "宋", "type": "诗", "title": "醉鄉十二首  其一○", "paragraphs": ["大哉春宇，溫厚凝聚。", "靡有沍寒，暖於吹煦。", "厥俗孔洽，恬無憎妬。", "高陽之徒，歷年熟路。", "惟楚屈平，欲來莫赴。", "我至是邦，妙莫能喻。", "至和滋形，神與天遇。", "載朗笑詠，金玉韶頀。", "至清之氣，噓呵風露。", "喜若悟道，默契玄趣。", "陋彼市朝，喧隘弗寤。", "願我遐年，克壽厥寓。"]}