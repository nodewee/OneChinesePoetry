{"author": "方鳳", "period": "宋", "type": "诗", "title": "憶同張子長遊北山諸名勝", "paragraphs": ["昔與張公子，翩翩訪赤松。", "重來踰兩紀，獨去宿孤峰。", "古木蒼陂映，禪房側逕通。", "夕陰千嶂黑，人靜一燈紅。", "幸及軒車會，寧辭杖屨從。", "相看如夢寐，健步愧兒童。", "春盡山仍好，林深澗忽窮。", "天低時墮雨，寺遠偶聞鐘。", "弔古田無鹿，探奇洞有龍。", "幽尋穿䆗窱，高步蹋玲瓏。", "靈草多成藥，疏篁不作叢。", "嵐光疑晻曖，野色在空濛。", "下瞰疑無底，言旋復向東。", "巖阿依斷礎，烟嶂落飛淙。", "細路緣苔磴，危橋跨石谼。", "泉依山曲曲，雲與樹重重。", "巨剎標名嶽，穹垣護畝宮。", "倚欄斜日下，入室老僧逢。", "零落螭頭墨，荒凉馬鬣封。", "不才持薄祿，終古愧高風。", "弛擔雲關裏，傳觴雪峽中。", "追隨尋道侶，述作付文雄。", "急景真流電，浮生尚轉蓬。", "後期觀歲晏，來往意憧憧。"]}