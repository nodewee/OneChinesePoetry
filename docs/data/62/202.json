{"author": "方鳳", "period": "宋", "type": "诗", "title": "答柳道傳餉笋", "paragraphs": ["東家鼎烹矜大嚼，西家呼盧賽乳酪。", "肉食那知儒素風，似君臭味將無同。", "知我山齋少白粲，隨時易辦松花飯。", "佐食投筯毋乃饞，筠籠新掘來幽巖。", "封題遥寄四五尾，歆然解剝出肌理。", "和以芹根及薤芽，醯鹽澹著香無涯。", "黄虀脫粟絕滓膩，得此加餐檢殘笥。", "手把南華讀一過，詩思陡湧如春波。", "題箑酬君君莫笑，胸中成竹諧清調。"]}