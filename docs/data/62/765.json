{"author": "鄭思肖", "period": "宋", "type": "诗", "title": "勵志二首  其一", "paragraphs": ["炎正遭中微，冠屨紛倒置。", "四壁皆楚歌，獯鬻何凶熾。", "萬命墮荆棘，身與豺狼值。", "攢眼刺荼毒，地無隙可避。", "君子餓欲死，爲時所唾詈。", "白晝行夢中，更相問憔悴。", "我蟄茅茨下，有生痛自愧。", "寒燈弔老影，惻惻不遑寐。", "憂抑併填膺，反覆論此事。", "嗣君尚幼沖，厲階誰所致。", "權奸弄破國，珠玉亂走地。", "曾謂頃刻間，一蹶失神器。", "風沙犯天顔，生死一葉寄。", "勢去若瓦解，哀告不可譬。", "太廟櫪胡馬，太學巢胡吏。", "殿閣奏秋凉，羣羣走魈魅。", "凄風吹宮花，春不肯明媚。", "哀笛破深愁，滿目新亭淚。", "我朝聖明君，一一皆善治。", "涵育三百年，豈無忠義士。", "我讀我父書，頗曾識大義。", "無以死恐我，死亦心不二。", "殘生齧膽檗，氣怒頻裂眥。", "或時坐如死，突眼噤相視。", "先王澤未泯，中興斷可冀。", "仰呼籲不平，挺身攄大志。", "四方皆風動，德化成漸被。", "春秋生殺權，華夷有定位。", "後有董狐筆，當嚴於載記。", "爰以明人倫，永使勿顛墜。"]}