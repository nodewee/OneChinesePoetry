{"author": "劉壎", "period": "宋", "type": "诗", "title": "補史十忠詩 丞相都督信國公文公", "paragraphs": ["時平輒棄置，事迫甘前驅。", "嗚呼忠義臣，匪直科目儒。", "江寒朔吹急，列城同一趨。", "豈不寄便安，綱常乃當扶。", "移檄倡諸鎮，奮袂躬援枹。", "川决莫我回，萬險棲海隅。", "天乎復不濟，道窮竟成俘。", "一死事乃了，吾頭任糢糊。", "悠悠譏好名，責人無已夫。", "三衢有魁相，投老作尚書。"]}