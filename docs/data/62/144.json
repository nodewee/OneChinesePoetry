{"author": "劉壎", "period": "宋", "type": "诗", "title": "補史十忠詩 池州通判權州事趙公", "paragraphs": ["若人作何狀，立節乃殊偉。", "人言此蜀珍，位卑名未起。", "坐分秋浦月，攝此千里寄。", "沙頭風色惡，寒城凜弘峙。", "吾聞開關迎，棄遁亦復耻。", "茲惟城郭臣，大義吾知已。", "間道走帛書，灑血別玉季。", "細君絕可人，雙飛同一死。", "南八彼男兒，此婦乃如此。", "骨朽香不廢，吾詩當清史。"]}