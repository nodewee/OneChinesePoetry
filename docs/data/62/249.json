{"author": "方鳳", "period": "宋", "type": "诗", "title": "題春壽堂", "paragraphs": ["人皆構堂思奉身，吳氏構堂獨養親。", "人皆種花圖炫眸，吳氏樹萱可忘憂。", "慈親鶴髮壽且康，昆弟列羅如雁行。", "旦暮升堂直滫瀡，娛親嬉舞斑衣裳。", "子能順親親顔悅，和氣盈盈藹堂室。", "春風荆樹發條枝，夜雨芝蘭秀芽茁。", "由來孝道通神明，吳氏家世應昌榮。", "他年移孝事君主，定使芳名書信史。"]}