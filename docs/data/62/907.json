{"author": "熊瑞", "period": "宋", "type": "诗", "title": "同劉子實游芸村", "paragraphs": ["前溪後溪水泓泓，南山北山鳥嚶嚶。", "東家㩇㩇繅絲鳴，西家撲撲打麥聲。", "霏霏紫萼飄紅英，翹翹野菜飛蜻蜓。", "酒旗斜矗芳風輕，人在落花花裏行。", "神仙古來多杳冥，刀圭入口羽翰生。", "人生快活壽百齡，何必白日求飛昇。", "我今拈出芸村名，世間底處無蓬瀛。", "桃源桃源晉武陵，爲我把酒酹淵明。"]}