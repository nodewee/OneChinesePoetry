{"author": "方鳳", "period": "宋", "type": "诗", "title": "鴻門讌同皋羽作", "paragraphs": ["項王重瞳氣蓋世，叱咤喑啞萬夫廢。", "交割河山杯酒中，弱肉眈眈恣虎視。", "帳列爪士吞鯨鼉，神鋒技擊光蕩摩。", "中有一人亦拔劍，是楚是漢舞婆娑。", "須臾壯夫擁盾入，怒目而語眥盡裂。", "項王喣嫗無一言，楚國孤臣淚流血。", "玉玦何勞再三舉，拂衣竟作彭城死。", "沐猴而冠何足云，君看五采成龍文。"]}