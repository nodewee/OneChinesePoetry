{"author": "連文鳳", "period": "宋", "type": "诗", "title": "重遊天竺", "paragraphs": ["何年飛去竺國峰，下際滄海蟠蛟龍。", "崛奇詭怪獻萬狀，八風播蕩吹不融。", "千年老藤無根樹，長疑上有仙人住。", "山空月白玄猿啼，咫尺蓬萊隔塵霧。", "瑶草春深不復妍，荆棘花開顔色鮮。", "誰驅蠻風煽劫火，神驚鬼哭愁山川。", "又疑黑衣故宰相，香火未冷今生緣。", "欲挾須彌還北海，未必神通能廣大。", "康回馮怒相傾摧，神氣未完支節解。", "穿崖鑿谷何時寧，混沌死矣靈不靈。"]}