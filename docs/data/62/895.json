{"author": "熊瑞", "period": "宋", "type": "诗", "title": "達且同知即席索芙蓉詩", "paragraphs": ["憶昔夢遊芙蓉城，城中仙子千娉婷。", "霞舒云卷逞嬌媚，朵朵漢家尹與邢。", "西風吹醒黄粱夢，帳暖香紅誰與共。", "別來秋晚遇羣仙，猶記聯驂騎綵鳳。", "太液池邊翡翠樓，金屏繡褥何風流。", "那知鏡裏朱顔改，阿監青娥雪滿頭。", "不必對花長太息，榮華俯仰成塵跡。", "色空空色無了期，昨是今非又來日。"]}