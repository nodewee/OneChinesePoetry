{"author": "鄭思肖", "period": "宋", "type": "诗", "title": "二唁詩 丞相陳公", "paragraphs": ["相國生東甌，應讖海壇沙。", "早觀上國光，辟雍飛聲華。", "叫雲駡姦權，遠竄走天涯。", "十年登要津，文彩絢晴霞。", "中台勢將圻，大拜宣黄麻。", "國步正孔棘，盲塗相牽拏。", "鬼盜殺機弄，平陸鬨龍蛇。", "黔首心不正，居然中陰邪。", "蛛絲網黄屋，六宮妃嬪髽。", "公奉二王奔，脫命毫髮差。", "瀝膽酹上帝，哭斷口大呀。", "南邦血糊地，春深草不芽。", "鬼氣射死樹，腥妖幻毒花。", "萬痛集如蠆，百怪鳴如蛙。", "蝕盡朱垠天，國寄海上槎。", "始知上色玉，潔白渾無瑕。", "垢衣懸相印，獨御指南車。", "沍寒凍不死，微微命一漥。", "刀圭返魂丹，陽和匝邇遐。", "生擒左賢王，刳腹鹽爲豝。", "却視舊朝士，一一誰忠嘉。", "萬古虛空中，一僞不可加。", "傒我王師來，動地騰喧譁。", "雷霆破惡逆，四海仍一家。"]}