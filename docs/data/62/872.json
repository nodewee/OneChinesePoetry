{"author": "湯炳龍", "period": "宋", "type": "诗", "title": "題江貫道百牛圖", "paragraphs": ["我本山陽田舍叟，家有淮南數千畝。", "江南倦客老不歸，此田多爲勢家有。", "猶記少年學牧時，去時日出歸日西。", "我生衣食仰此輩，愛之過於百里奚。", "祗今辛苦耕硯席，無處賣文長絕食。", "卷中邂逅黑牡丹，相逢喜是曾相識。", "負郭無須二頃田，一雙栗角能幾錢。", "數口之家便可飽，要如此圖知何年。", "平生富貴非所願，城府近來尤可厭。", "何時倒乘牛背眠東風，勝如仰看宣明面。"]}