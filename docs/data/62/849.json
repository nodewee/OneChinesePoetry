{"author": "鄭思肖", "period": "宋", "type": "诗", "title": "二唁詩 少保張公", "paragraphs": ["將軍本北人，歸順年已久。", "擢身將校中，腰綰中國綬。", "身潤白玉潔，面獰黑鐵醜。", "剛勇有武威，功出衆人右。", "一朝天柱折，當晝豐其蔀。", "陰陽反鐵炭，桮棬賊杞柳。", "公卿文章士，盡醉馬乳酒。", "未聞天地間，生死反噬狗。", "幸有張將軍，强哉氣赳赳。", "生死不携異，寧受奸宄狃。", "平生鐵石腸，明白照九有。", "熒熒赤伏符，百拜懸右肘。", "謀畫入微茫，僵目拇撐口。", "死戰拓山開，高擎日月走。", "剖心餧龍雛，淋漓血雙手。", "聖火壽綿綿，凡水焉能溲。", "瞬目出死關，命在事非偶。", "張巡埋骨地，頑石變瓊玖。", "白光射天門，璀璨奪星斗。", "英氣磨不壞，生公踵其後。", "播蕩大海外，若子死戀母。", "屈指我世祖，建武又乙酉。", "惡獸腦百裂，始識獅子吼。", "天風吹新雨，濁劫淨無垢。"]}