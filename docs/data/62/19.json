{"author": "李延陵", "period": "唐", "type": "诗", "title": "自紫陽觀至華陽洞宿侯尊師草堂簡同遊", "paragraphs": ["石林媚煙景，句曲盤江甸。", "南向佳氣濃，峰峰遙隱見。", "漸臨華陽口，微路入葱蒨。", "七曜懸洞宮，五雲抱山殿。", "銀函意誰發，金液徒堪薦。", "千載桃花春，秦人深不見。", "東溪喜相遇，貞白如會面。", "青鳥來去閑，紅霞朝夕變。", "一從化真骨，萬里乘飛電。", "蘿月延步虛，松花醉閑宴。", "幽人即長往，茂宰應交戰。", "明發歸琴堂，知君嬾爲縣。"]}