{"author": "林景熙", "period": "宋", "type": "诗", "title": "謁嚴子陵祠", "paragraphs": ["客星謫下桐江湄，傲睨烟雨何年歸。", "空遺清氣滿林壑，草木不受春風肥。", "我來維舟奠椒醑，薜荔祠荒泣山鬼。", "亂峰欲雪江氣嚴，老蜃吹雲日色死。", "白水真人御絳衣，勳臣四七攀鱗飛。", "冥鴻遐舉不可致，天地浩蕩容漁磯。", "季年熏貂成黨獄，阿瞞朵鼎終瑟縮。", "東都節義何爲高，七尺之臺一竿竹。"]}