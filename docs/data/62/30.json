{"author": "陳政", "period": "唐", "type": "诗", "title": "贈竇蔡二記室入蜀", "paragraphs": ["崑山積良寶，大廈構衆材。", "馬卿委官去，鄒子背淮來。", "風流信多美，朝夕豫平臺。", "逸翮獨不羣，清才復遒上。", "六輔昔推名，二江今振響。", "英華雖外發，磨琢終內朗。", "四海奮羽儀，清風久播馳。", "沈鬱林難廁，青山翻易阻。", "迴首望煙霞，誰知慕儔侶。", "飄然不繫舟，爲情自可求。", "若奉西園夜，浩想北園愁。", "無因逐萍藻，從爾泛清流。"]}