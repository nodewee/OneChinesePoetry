{"author": "邵定翁", "period": "宋", "type": "诗", "title": "姑惡", "paragraphs": ["姑惡，姑惡。", "姑不惡，新婦惡。", "不聞姑聲駡婦錯，但聞婦聲數姑虐。", "汝夫汝夫汝所嚴，汝姑又如天之天。", "高高在上胡可言，縱有可言當自冤。", "以天感天天自還，姜婦愈敬姑復憐。", "胡憤而死魚龍淵，至今誶語春風前。", "姑惡鳥，家私休與外人道。", "道與外人人轉疑，去婦何嘗說姑好。"]}