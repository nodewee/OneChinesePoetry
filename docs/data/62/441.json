{"author": "李思衍", "period": "宋", "type": "诗", "title": "石牛行", "paragraphs": ["寒牛觳觫秋江煙，五丁擔落石一拳。", "驚濤拍岸撼不動，夕陽老背供鴉眠。", "天荒地老煮白石，頑懶不過蒼苔田。", "騰騰卧地带佛性，尚肯遠護風濤船。", "泥深蹄轉重，鼻缺繩難穿。", "既不能西推紫氣度函谷，五千道德言神仙。", "又不能糞金開秦塞，隔絕鳥道四萬八千年。", "渴奔一斗酒，傲兀廬山前。", "潢池刀劍賣已盡，貞觀斗米方成錢。", "雨犁急趁勾芒起，不然碎汝春風鞭。"]}