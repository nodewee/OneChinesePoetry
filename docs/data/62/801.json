{"author": "鄭思肖", "period": "宋", "type": "诗", "title": "餐菊花歌", "paragraphs": ["道人四時花爲糧，骨生靈氣身吐香。", "聞到菊花大歡喜，拍手歌笑頻顛狂。", "憶昔我爲混沌王，洞見末劫壽不長。", "盡召群仙列殿下，敕宣餐菊長生方。", "我今化身遊下土，一嚼清凉徹肺腑。", "頓令心地豁然開，迸出明珠耀今古。", "普入變化妙如意，能爲一切主中主。", "塵塵剎剎黄金身，永救娑婆衆生苦。"]}