{"author": "鄭思肖", "period": "宋", "type": "诗", "title": "德祐六年歲旦歌", "paragraphs": ["天運無情歲事新，大寶虛位孤王春。", "晝出銜恤夜夢哭，皇皇五載臣無君。", "南望二王未駐蹕，北憶三宮猶蒙塵。", "祅祲蝕日地軸折，冤氣上騰霾蒼旻。", "百姓茹苦痛徹髓，大事未定焦如焚。", "我寧久處遯悶中，遽忍終死爲逆民。", "大哉父母之遺體，與生俱生仁義身。", "天鍊精金鑄我心，上籀忠孝兩字文。", "痛憶我君我父母，眼中不識天下人。", "不變不變不不變，萬挫以死無二心。", "醉喝海嶽尚翻動，不信不滅犬羊群。", "或謂逝水不可復，叱我癡忠空愁顰。", "焉知漢絕十八載，光武乃興舂陵兵。", "即此一語斷世事，仰面再拜淚如傾。"]}