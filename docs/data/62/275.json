{"author": "連文鳳", "period": "宋", "type": "诗", "title": "寄廬陵劉國博會孟先輩", "paragraphs": ["吁嗟天地何夢中，魈魌日夜噓寒風。", "萬物元氣銷鑠盡，文章千古無時窮。", "先生驅文挾風雨，筆勢不停心自語。", "頖池水暖芹正香，物換星移時不魯。", "昔魯東門已無人，況今門外車馬塵。", "飛塵著天黑如漆，靈光一點爭嶙峋。", "新進少年競浮靡，粧點春妍學桃李。", "貞元朝士已無多，不識伯淳堪愧死。", "江空歲晚雪滿天，錢塘風景經幾年。", "片言隻字落人世，至今識者猶能傳。", "愧乏新詩送盤谷，恨別情多歌不足。", "語言憔悴更可憐，故都寫作斷腸曲。", "潸然老泪愁天津，銅駝巷陌荆棘深。", "吳雲江樹黯無色，千里共此凄凉心。", "昌黎博士頭已白，籍湜當年門下客。", "俱是乾坤無用人，一見新詩重相憶。", "噫嘻齋前烟雨凄，橫江老鶴今來歸。", "我欲附之翎翅短，此情寄與東風飛。"]}