{"author": "鄭思肖", "period": "宋", "type": "诗", "title": "醉鄉十二首  其一二", "paragraphs": ["窮冬驕寒凍地裂，北望朔方常下雪。", "五臺積古雪不消，鳥獸毛氄結凍血。", "江南昔有酒如澠，蔗漿麟脯相憑陵。", "朝廷有道四海清，既醉鳧鷖歌太平。", "九土夜市徹天明，樓紅陌紫喧簫笙。", "豪氣一飲一千鍾，喚得國裏春風生。", "千金少年百花眼，左右捧擁上天行。", "戰鼓聲多瓦欲飛，從此百姓無寧時。", "龍遭鱔舞鼠變虎，恣意反覆弄風雨。", "如今寂寞不救飽，髑髏眼睛生秋草。", "空欲拍弄百斛船，莫羨釀來曝背眠。", "何如我入壺中遊，喝雲開破天外天。", "翠錦幃幕車渠土，八面雪白淨無烟。", "水王雙闕瓊膏填，使得五行顛倒顛。", "坎離媾春中央宮，俯現摩醯王王仙。", "手執乾坤萬化柄，斟酌混沌殻中髓。", "嚥得半掬碧色雲，夙根無明百雜碎。", "萬綠俱空恬無爲，四股馥郁紅玻瓈。", "自然氤氳太和身，融融洩洩先天春。", "形化爲氣輕於霧，飛御慈盼福下土。", "金相朵朵鮮綠雲，花甃綵衢跨空住。", "八十一天開玉殿，天天互透長生路。", "憨湧醴泉雨甘露，孕牛産麟鰥蛟舞。", "九苞鳳凰對舞鳴，鈞天清戛雲璈音。", "敕取龍猛大士藥，盡點大地變黄金。", "嫦娥搦弄團圓雪，拋向下界懸作月。", "銀光倒潑白泠明，笑吻霏霧飄香冰。", "戲擲火丸煎海乾，珊瑚萬樹紅斑斑。", "抱出懶雨活龍帝，拔髯痒鼻激噴嚏。", "鼻氣環空掛白虹，垂脚東貫大荒東。", "八八翠衫蓬萊兒，舞撒寶花雙逶迤。", "千丈白眉老神翁，前導萬從開天倪。", "徑出盤古頂外行，劫風浩浩空掀轟。", "呵暖爲春吸爲冬，濁世甲子剎那中。", "數數老松化石了，籛鏗小廝半刻夭。", "我之大醉八萬四千歲，小醉三千六百日。", "世上幾回漢與唐，苦於爭戰悲獝狘。", "萬國黔首行飯囊，鬼貌藍色心茫荒。", "狹步蹩躠羶埃裏，蜉蝣拜天祈壽長。", "氣濁謦欬不清響，啾啁碎聲群爭攘。", "生來不識快活國，紛華外勝奪心王。", "晝夜火燒菩提樹，背井索水喫且僵。", "哨地荒年苦命活，籧篨戚施瘡痍傷。", "貧者逼迫富者狂，一漥血氣六賊戕。", "眼望天上金銀落，壘瓊架屋鐵築牆。", "莫知仁義爲何物，冷笑詩書今不香。", "沉酗私欲反爲醒，嫌說青山白雲人。", "群昏鼾齁摇不覺，强語以道必生嗔。", "忽笑大笑休休休，回視若輩愁如仇。", "揮手長揖永相謝，千劫萬劫逍遥遊。"]}