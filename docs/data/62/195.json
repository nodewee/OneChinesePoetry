{"author": "方鳳", "period": "宋", "type": "诗", "title": "與皋羽子善遊寶掌山", "paragraphs": ["寶掌一山何勝絕，老龍千載事已別。", "巉巖怪石峭森列，矯首三洞蹇奇崛。", "不知何年風雷烈，鑿開混沌此瞥裂。", "高洞攀緣與天接，棲鶻所巢勢嵽嵲。", "隙泉漏滴清且澈，薜蘿爲衣儼陳設。", "中之洞兮巧融結，四達坦明如我闥。", "低山一洞尤寒泬，鏗然谷應合音節。", "共愛孤蟬遠林咽，又疑帝子笙歌徹。", "乘風便覺神飛越，落景徘徊就僧榻。", "好向天風更搜抉，相期夜半踏明月。"]}