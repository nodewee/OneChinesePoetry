{"author": "方鳳", "period": "宋", "type": "诗", "title": "贈張叔元鎮帥", "paragraphs": ["越東佳氣鬰巃嵷，捉鼻馨名久識公。", "結髮蚤看翔藝苑，濡毫頻見屬詩筒。", "棄書忽學萬人敵，秉鉞尤誇一世雄。", "拔距三千堪敵愾，歌鐘二八陋和戎。", "長驅誓擣燕幽北，大纛旋移浦汭東。", "重鞏河山襄帝力，時垂竹帛勵臣忠。", "東南半壁騰王氣，杞梓全材恃將功。", "鵝鴨幾驚消玉壘，熊羆屢奮壯金墉。", "璽書褒錫恩原厚，節鉞招綏德愈隆。", "羣策更能延俊彥，衆謳先已徧旄童。", "深仁共頌綿瓜瓞，偉績還期勒華嵩。"]}