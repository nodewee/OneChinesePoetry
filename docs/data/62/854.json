{"author": "鄭思肖", "period": "宋", "type": "诗", "title": "十八礪", "paragraphs": ["挺挺大丈夫，爲世一準則。", "如何出處間，終始不明白。", "四皓本周人，多爲漢一出。", "不終爲周臣，身與道相失。", "僅安漢社稷，暗墮張良術。", "惟我則不然，一身無二適。", "縱別生聖人，亦當死深密。", "我出興我朝，舊都建皇極。", "今力未能之，晝夜禱空碧。", "宣王車馬來，一見死亦足。"]}