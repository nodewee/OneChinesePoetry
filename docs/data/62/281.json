{"author": "連文鳳", "period": "宋", "type": "诗", "title": "伍相公廟丁亥被燬", "paragraphs": ["蘆中人，蘆中人，漁父相逢潯水津。", "一言慷慨辭寶劍，江空月白波粼粼。", "被髮佯狂乞吳市，狀貌不類流離民。", "博浪鐵椎袖入手，留侯切切志在秦。", "踰淮涉泗掃荆闕，死龍鞭笞無完鱗。", "日暮途窮快逆施，憤怒激烈忘君臣。", "堂堂廟食幾千禩，一夕化作風中塵。", "吳山落照秋風老，草木黤慘無餘春。", "天道茫茫忽今古，世事渺渺如雲輪。", "蘆中人，蘆中人，生爲公相死爲神。", "何時拔刀斫鱠痛飲松江醇。"]}