{"author": "鄭思肖", "period": "宋", "type": "诗", "title": "春歌", "paragraphs": ["去年秋日作秋歌，今年春日奈春何。", "往春疊疊疊萬古，來春冥冥春更多。", "青皇旌旆開天衢，三八二十四頭蒼龍車。", "大開東方宮殿坐，八荒之內交相賀。", "紅紫茸茸爛如纈，回首柳花撲晴雪。", "造物弄人祗片時，弄死世人人不知。", "我心清泠湛無邊，流光澒洞先天先。", "前身本在未鑄日月前，黄面瞿曇，長耳老聃，乃吾無量劫後之孫。", "後身復現搦碎虛空後，當知所南先生爲無量劫前之祖。", "人生精魄假合舞幻妄，紛如氣丸趒塵土。", "偶然而來託爲形，飄然而去若無主。", "今日之今，霍霍詡詡。", "少焉矚之，已化爲古。", "胡爲墮影黄泗浦，獨坐翛然看春雨。", "山蒼蒼，水茫茫，百歲劫劫太極長。", "我來濯形白雲鄉，大笑世上生顛狂。", "醉筆作歌字不訛，宛然蒼蛟老蜃勢相拏。"]}