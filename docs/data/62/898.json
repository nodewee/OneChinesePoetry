{"author": "熊瑞", "period": "宋", "type": "诗", "title": "西湖歌餞楊澤之回杭", "paragraphs": ["謇余疇昔覩古杭，繁華不減開元唐。", "畫船日日湖山堂，珠翠圍繞沸笙簧。", "西湖西子鬭艷粧，香車寶馬橋綠楊。", "少年遊冶蕩春光，醉眠羅綺百花芳。", "當時湖上有平章，胡不早爲計包桑。", "一朝鼙鼓動漁陽，席卷羽衣與霓裳。", "後來枉費古錦囊，感懷金銅增悲傷。", "嗟爾何知涕淚滂，身不由己心難忘。", "畫闌桂樹寂無香，土花慘淡月荒凉。", "綿綿此恨天何長，道逢老翁重徬徨。", "慎勿開口談興亡，潮生潮落錢塘江，且唱陽關舉一觴。"]}