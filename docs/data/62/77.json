{"author": "邵定翁", "period": "宋", "type": "诗", "title": "提胡盧", "paragraphs": ["提胡盧，既不掛于寂靜之邱墟，又不浮之汗漫之江湖。", "又不持之騎龍雨八區，胡爲喚人挈之登酒壚。", "桀紂以烟莽其都，李杜以風沙厥軀。", "前人醉倒後人扶，萬世一醉何年甦。", "矧今斗米抵斗珠，方坊刊章禁私壺。", "杖頭有金何處沽，何況杖頭金又無。", "我瓦盆，三年枯，借姑胡盧復我姑，請姑提取湘江水，去飲三閭楚大夫。"]}