{"author": "白居易", "period": "唐", "type": "诗", "title": "太湖石", "paragraphs": ["遠望老嵯峨，近觀怪嶔崟。", "纔高八九尺，勢若千萬尋。", "嵌空華陽洞，重疊匡山岑。", "邈矣仙掌迥，呀然劒門深。", "形質冠今古，氣色通晴陰。", "未秋已瑟瑟，欲雨先沈沈。", "天姿信爲異，時用非所任。", "磨刀不如礪，擣帛不如砧。", "何乃主人意，重之如萬金。", "豈伊造物者，獨能知我心。"]}