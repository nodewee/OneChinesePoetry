{"author": "白居易", "period": "唐", "type": "诗", "title": "題道宗上人十韻", "paragraphs": ["如來說偈讚，菩薩著論議。", "是故宗律師，以詩爲佛事。", "一音無差別，四句有詮次。", "欲使第一流，皆知不二義。", "精潔霑戒體，閑淡藏禪味。", "從容恣語言，縹緲離文字。", "旁延邦國彥，上達王公貴。", "先以詩句牽，後令入佛智。", "人多愛師句，我獨知師意。", "不似休上人，空多碧雲思。"]}