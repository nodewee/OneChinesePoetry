{"author": "白居易", "period": "唐", "type": "诗", "title": "齊雲樓晚望偶題十韻兼呈馮侍御周殷二協律", "paragraphs": ["潦倒宦情盡，蕭條芳歲闌。", "欲辭南國去，重上北城看。", "複疊江山壯，平鋪井邑寬。", "人稠過楊府，坊鬧半長安。", "插霧峰頭沒，穿霞日脚殘。", "水光紅漾漾，樹色綠漫漫。", "約略留遺愛，殷勤念舊歡。", "病拋官職易，老別友朋難。", "九月全無熱，西風亦未寒。", "齊雲樓北面，半日凭欄干。"]}