{"author": "白居易", "period": "唐", "type": "诗", "title": "和微之詩二十三首 和除夜作", "paragraphs": ["君賦此詩夜，窮陰歲之餘。", "我和此詩日，微和春之初。", "老知顏狀改，病覺肢體虛。", "頭上毛髮短，口中牙齒疎。", "一落老病界，難逃生死墟。", "況此促促世，與君多索居。", "君在浙江東，榮駕方伯輿。", "我在魏闕下，謬乘大夫車。", "妻孥常各飽，奴婢亦盈廬。", "唯是利人事，比君全不如。", "我統十郎官，君領百吏胥。", "我掌四曹局，君管十鄉閭。", "君爲父母君，大惠在資儲。", "我爲刀筆吏，小惡乃誅鋤。", "君提七郡籍，我按三尺書。", "俱已佩金印，嘗同趨玉除。", "外寵信非薄，中懷何不攄？恩光未報荅，日月空居諸。", "磊落嘗許君，跼促應笑予。", "所以自知分，欲先歌歸歟。"]}