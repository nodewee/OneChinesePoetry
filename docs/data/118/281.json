{"author": "白居易", "period": "唐", "type": "诗", "title": "重到江州感舊遊題郡樓十一韻", "paragraphs": ["掌綸知是忝，剖竹信爲榮。", "才薄官仍重，恩深責尚輕。", "昔徵從典午，今出自承明。", "鳳詔休揮翰，漁歌欲濯纓。", "還乘小艛艓，却到古湓城。", "醉客臨江待，禪僧出郭迎。", "青山滿眼在，白髮半頭生。", "又校三年老，何曾一事成。", "重過蕭寺宿，再上庾樓行。", "雲水新秋思，閭閻舊日情。", "郡民猶認得，司馬詠詩聲。"]}