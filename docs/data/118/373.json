{"author": "白居易", "period": "唐", "type": "诗", "title": "同微之贈別郭虛舟鍊師五十韻", "paragraphs": ["我爲江司馬，君爲荆判司。", "俱當愁悴日，始識虛舟師。", "師年三十餘，白皙好容儀。", "專心在鉛汞，餘力工琴碁。", "靜彈弦數聲，閑飲酒一巵。", "因指塵土下，蜉蝣良可悲。", "不聞姑射上，千歲冰雪肌。", "不見遼城外，古今塚纍纍。", "嗟我天地間，有術人莫知。", "得可逃死籍，不唯走三尸。", "授我參同契，其辭妙且微。", "六一閟扃鐍，子午守雄雌。", "我讀隨日悟，心中了無疑。", "黃芽與紫車，謂其坐致之。", "自負因自歎，人生號男兒。", "若不佩金印，即合翳玉芝。", "高謝人間世，深結山中期。", "泥壇方合矩，鑄鼎圓中䂓。", "鑪橐一以動，瑞氣紅輝輝。", "齋心獨歎拜，中夜偷一窺。", "二物正訢合，厥狀何怪奇。", "綢繆夫婦體，狎獵魚龍姿。", "簡寂館鐘後，紫霄峰曉時。", "心塵未淨潔，火候遂參差。", "萬壽覬刀圭，千功失毫釐。", "先生彈指起，姹女隨煙飛。", "始知緣會間，陰隲不可移。", "藥竈今夕罷，詔書明日追。", "追我復追君，次第承恩私。", "官雖小大殊，同立白玉墀。", "我直紫微闥，手進賞罰詞。", "君侍玉皇座，口含生殺機。", "直躬易媒孽，浮俗多瑕疵。", "轉徙今安在，越嶠吳江湄。", "一提支郡印，一建連帥旗。", "何言四百里，不見如天涯。", "秋風旦夕來，白日西南馳。", "雪霜各滿鬢，朱紫徒爲衣。", "師從廬山洞，訪舊來於斯。", "尋君又覓我，風馭紛逶迤。", "帔裾曳黃絹，鬚髮垂青絲。", "逢人但歛手，問道亦頷頤。", "孤雲難久留，十日告將歸。", "欵曲話平昔，殷勤勉衰羸。", "後會杳何許，前心日磷緇。", "俗家無異物，何以充別資。", "素牋一百句，題附元家詩。", "朱頂鶴一隻，與師雲間騎。", "雲間鶴背上，故情若相思。", "時時摘一句，唱作步虛辭。"]}