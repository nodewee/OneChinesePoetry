{"author": "白居易", "period": "唐", "type": "诗", "title": "雙石", "paragraphs": ["蒼然兩片石，厥狀怪且醜。", "俗用無所堪，時人嫌不取。", "結從胚渾始，得自洞庭口。", "萬古遺水濱，一朝入吾手。", "擔舁來郡內，洗刷去泥垢。", "孔黑煙痕深，罅青苔色厚。", "老蛟蟠作足，古劍插爲首。", "忽疑天上落，不似人間有。", "一可支吾琴，一可貯吾酒。", "峭絕高數尺，坳泓容一斗。", "五弦倚其左，一桮置其右。", "窪樽酌未空，玉山頹已久。", "人皆有所好，物各求其偶。", "漸恐少年場，不容垂白叟。", "迴頭問雙石，能伴老夫否。", "石雖不能言，許我爲三友。"]}