{"author": "白居易", "period": "唐", "type": "诗", "title": "行簡初授拾遺同早朝入閤因示十二韻", "paragraphs": ["夜色尚蒼蒼，槐陰夾路長。", "聽鐘出長樂，傳鼓到新昌。", "宿雨沙隄潤，秋風樺燭香。", "馬驕欺地軟，人健得天涼。", "待漏排閶闔，停珂擁建章。", "爾隨黃閤老，吾次紫微郎。", "並入連稱籍，齊趨對折方。", "鬬班花接萼，綽立雁分行。", "近職誠爲美，微才豈合當。", "綸言難下筆，諫紙易盈箱。", "老去何僥倖，時來不料量。", "唯求殺身地，相誓荅恩光。"]}