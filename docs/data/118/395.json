{"author": "白居易", "period": "唐", "type": "诗", "title": "卯時酒", "paragraphs": ["佛法讚醍醐，仙方誇沆瀣。", "未如卯時酒，神速功力倍。", "一杯置掌上，三嚥入腹內。", "煦若春貫腸，暄如日炙背。", "豈獨肢體暢，仍加志氣大。", "當時遺形骸，竟日忘冠帶。", "似遊華胥國，疑反混元代。", "一性既完全，萬機皆破碎。", "半醒思往來，往來吁可怪。", "寵辱憂喜間，惶惶二十載。", "前年辭紫闥，今歲拋皂蓋。", "去矣魚返泉，超然蟬離蛻。", "是非莫分別，行止無疑礙。", "浩氣貯胸中，青雲委身外。", "捫心私自語，自語誰能會。", "五十年來心，未如今日泰。", "況茲杯中物，行坐長相對。"]}