{"author": "白居易", "period": "唐", "type": "诗", "title": "山石榴花十二韻", "paragraphs": ["曄曄復煌煌，花中無比方。", "豔夭宜小院，條短稱低廊。", "本是山頭物，今爲砌下芳。", "千叢相向背，萬朵互低昂。", "照灼連朱檻，玲瓏暎粉牆。", "風來添意態，日出助晶光。", "漸綻臙脂萼，猶含琴軫房。", "離披亂剪綵，斑駮未勻妝。", "絳焰燈千炷，紅裙妓一行。", "此時逢國色，何處覓天香？恐合栽金闕，思將獻玉皇。", "好差青鳥使，封作百花王。"]}