{"author": "白居易", "period": "唐", "type": "诗", "title": "履道新居二十韻", "paragraphs": ["履道坊西角，官河曲北頭。", "林園四鄰好，風景一家秋。", "門閉深沈樹，池通淺沮溝。", "拔青松直上，鋪碧水平流。", "籬菊黃金合，窗筠綠玉稠。", "疑連紫陽洞，似到白蘋洲。", "僧至多同宿，賓來輙少留。", "豈無詩引興，兼有酒銷憂。", "移榻臨平岸，攜茶上小舟。", "果穿聞鳥啄，萍破見魚遊。", "地與塵相遠，人將境共幽。", "汎潭菱點鏡，沈浦月生鉤。", "廚曉煙孤起，庭寒雨半收。", "老飢初愛粥，瘦冷早披裘。", "洛下招新隱，秦中忘舊遊。", "辭章留鳳閤，班籍寄龍樓。", "病愜官曹靜，閑慙俸祿憂。", "琴書中有得，衣食外何求。", "濟世才無取，謀身智不周。", "應須共心語，萬事一時休。"]}