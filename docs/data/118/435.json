{"author": "白居易", "period": "唐", "type": "诗", "title": "和微之詩二十三首 和望曉", "paragraphs": ["休吟稽山曉，聽詠秦城旦。", "鳴雞初有聲，宿鳥猶未敢。", "丁丁漏向盡，鼕鼕鼓過半。", "南山青沈沈，東方白漫漫。", "街心若流水，城角如斷岸。", "星河稍隅落，宮闕方輪煥。", "朝車雷四合，騎火星一貫。", "赫奕冠蓋盛，熒煌朱紫爛。", "沙堤亘蟆池，市路遶龍斷。", "白日忽照耀，紅塵紛散亂。", "貴教過客避，榮任行人看。", "祥煙滿虛空，春色無邊畔。", "鵷行候晷刻，龍尾登霄漢。", "臺殿暖宜攀，風光晴可翫。", "草鋪地茵褥，雲卷天幃幔。", "鶯雜佩鏘鏘，花饒衣粲粲。", "何言終日樂，獨起臨風歎。", "歎我同心人，一別春七換。", "相望山隔礙，欲去官羇絆。", "何日到江東，超然似張翰。"]}