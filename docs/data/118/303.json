{"author": "白居易", "period": "唐", "type": "诗", "title": "花樓望雪命宴賦詩", "paragraphs": ["連天際海白皚皚，好上高樓望一回。", "何處更能分道路，此時兼不認池臺。", "萬重雲樹山頭翠，百尺花樓江畔開。", "素壁聯題分韻句，紅爐巡飲暖寒杯。", "冰鋪湖水銀爲面，風卷汀沙玉作堆。", "絆惹舞人春豔曳，句留醉客夜裴回。", "輸將虛白堂前鶴，失却樟亭驛後梅。", "別有故情偏憶得，曾經窮苦照書來。"]}