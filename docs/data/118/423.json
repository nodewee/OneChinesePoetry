{"author": "白居易", "period": "唐", "type": "诗", "title": "和微之詩二十三首 和送劉道士遊天台", "paragraphs": ["聞君夢遊仙，輕舉超世雰。", "握持尊皇節，統衛吏兵軍。", "靈旂星月象，天衣龍鳳紋。", "佩服交帶籙，諷吟蘂珠文。", "閬宮縹緲間，鈞樂依稀聞。", "齋心謁西母，暝拜朝東君。", "煙霏子晉裾，霞爛麻姑帬。", "倏忽別真侶，悵望隨歸雲。", "人生同大夢，夢與覺誰分。", "況此夢中夢，悠哉何足云。", "假如金闕頂，設使銀河濆。", "既未出三界，猶應在五蘊。", "飲嚥日月精，菇嚼沆瀣芬。", "尚是色香味，六塵之所熏。", "仙中有大仙，首出夢幻羣。", "慈光一照燭，奧法相絪緼。", "不知萬齡暮，不見三光曛。", "一性自了了，萬緣徒紛紛。", "苦海不能漂，劫火不能焚。", "此是竺乾教，先生垂典墳。"]}