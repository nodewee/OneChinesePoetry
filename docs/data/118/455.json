{"author": "白居易", "period": "唐", "type": "诗", "title": "偶作二首 一", "paragraphs": ["擾擾貪生人，幾何不夭閼。", "遑遑愛名人，幾何能貴達。", "伊余信多幸，拖紫垂白髮。", "身爲三品官，年已五十八。", "筋骸雖早衰，尚未苦羸惙。", "資產雖不豐，亦不甚貧竭。", "登山力猶在，遇酒興時發。", "無事日月長，不羈天地闊。", "安身有處所，適意無時節。", "解帶松下風，抱琴池上月。", "人間所重者，相印將軍鉞。", "謀慮繫安危，威權主生殺。", "焦心一身苦，炙手旁人熱。", "未必方寸間，得如吾快活。"]}