{"author": "白居易", "period": "唐", "type": "诗", "title": "小童薛陽陶吹觱栗歌", "paragraphs": ["剪削乾蘆插寒竹，九孔漏聲五音足。", "近來吹者誰得名，關璀老死李衮生。", "衮今又老誰其嗣，薛氏樂童年十二。", "指點之下師授聲，含嚼之間天與氣。", "潤州城高霜月明，吟霜思月欲發聲。", "山頭江底何悄悄，猨聲不喘魚龍聽。", "翕然聲作疑管裂，詘然聲盡疑刀截。", "有時婉軟無筋骨，有時頓挫生稜節。", "急聲圓轉促不斷，轢轢轔轔似珠貫。", "緩聲展引長有條，有條直直如筆描。", "下聲乍墜石沈重，高聲忽舉雲飄蕭。", "明旦公堂陳宴席，主人命樂娛賓客。", "碎絲細竹徒紛紛，宮調一聲雄出羣。", "衆音覼縷不落道，有如部伍隨將軍。", "嗟爾陽陶方稚齒，下手發聲已如此。", "若教頭白吹不休，但恐聲名壓關李。"]}