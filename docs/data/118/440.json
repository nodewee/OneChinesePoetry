{"author": "白居易", "period": "唐", "type": "诗", "title": "和微之詩二十三首 和雨中花", "paragraphs": ["真宰倒持生殺柄，閑物命長人短命。", "松枝上鶴蓍下龜，千年不死仍無病。", "人生不得似龜鶴，少去老來同旦暝。", "何異花開旦暝間，未落仍遭風雨橫。", "草得經年菜連月，唯花不與多時節。", "一年三百六十日，花能幾日供攀折。", "桃李無言難自訴，黃鶯解語憑君說。", "鶯雖爲說不分明，葉底枝頭謾饒舌。"]}