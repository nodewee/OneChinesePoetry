{"author": "白居易", "period": "唐", "type": "诗", "title": "和微之詩二十三首 和李勢女", "paragraphs": ["減一分太短，增一分太長。", "不朱面若花，不粉肌如霜。", "色爲天下豔，心乃女中郎。", "自言重不幸，家破身未亡。", "人各有一死，此死職所當。", "忍將先人體，與主爲疣瘡。", "妾死主意快，從此兩無妨。", "願信赤心語，速即白刃光。", "南郡忽感激，却立捨鋒鋩。", "撫背稱阿姉，歸我如歸鄉。", "竟以恩信待，豈止猜妬忘。", "由來几上肉，不足揮干將。", "南郡死已久，骨枯墓蒼蒼。", "願於墓上頭，立石鐫此章。", "勸誡天下婦，不令陰勝陽。"]}