{"author": "白居易", "period": "唐", "type": "诗", "title": "和微之詩二十三首 和自勸二首 一", "paragraphs": ["稀稀疎疎遶籬竹，窄窄狹狹向陽屋。", "屋中有一曝背翁，委置形骸如土木。", "日暮半爐麩炭火，夜深一醆紗籠燭。", "不知有益及民無，二十年來食官祿。", "就暖移盤簷下食，防寒擁被帷中宿。", "秋官月俸八九萬，豈徒遣爾身溫足。", "勤操丹筆念黃沙，莫使飢寒囚滯獄。"]}