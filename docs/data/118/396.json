{"author": "白居易", "period": "唐", "type": "诗", "title": "自問行何遲", "paragraphs": ["前月發京口，今辰次淮涯。", "二旬四百里，自問行何遲。", "還鄉無他計，罷郡有餘資。", "進不慕富貴，退未憂寒飢。", "以此易過日，騰騰何所爲。", "逢山輙倚櫂，遇寺多題詩。", "酒醒夜深後，睡足日高時。", "眼底一無事，心中百不知。", "想到京國日，嬾放亦如斯。", "何必冒風水，促促赴程歸。"]}