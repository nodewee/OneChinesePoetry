{"author": "白居易", "period": "唐", "type": "诗", "title": "洛橋寒食日作十韻", "paragraphs": ["上苑風煙好，中橋道路平。", "蹴毬塵不起，潑火雨新晴。", "宿醉頭仍重，晨遊眼乍明。", "老慵雖省事，春誘尚多情。", "遇客踟躕立，尋花取次行。", "連錢嚼金勒，鑿落寫銀罌。", "府醞傷教送，官娃豈要迎。", "舞腰那及柳，歌舌不如鶯。", "鄉國真堪戀，光陰可合輕。", "三年遇寒食，盡在洛陽城。"]}