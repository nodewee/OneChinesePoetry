{"author": "白居易", "period": "唐", "type": "诗", "title": "阿崔", "paragraphs": ["謝病臥東都，羸然一老夫。", "孤單同伯道，遲暮過商瞿。", "豈料鬢成雪，方看掌弄珠。", "已衰寧望有，雖晚亦勝無。", "蘭入前春夢，桑懸昨日弧。", "里閭多慶賀，親戚共歡娛。", "膩剃新胎髮，香綳小繡襦。", "玉芽開手爪，酥顆點肌膚。", "弓冶將傳汝，琴書勿墜吾。", "未能知壽夭，何暇慮賢愚。", "乳氣初離殼，啼聲漸變雛。", "何時能反哺，供養白頭烏。"]}