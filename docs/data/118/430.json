{"author": "白居易", "period": "唐", "type": "诗", "title": "和微之詩二十三首 和寄樂天", "paragraphs": ["賢愚類相交，人情之大率。", "然自古今來，幾人號膠漆。", "近聞屈指數，元某與白乙。", "旁愛及弟兄，中權避家室。", "松筠與金石，未足喻堅密。", "在車如輪轅，在身如肘腋。", "又如風雲會，天使相召匹。", "不似勢利交，有名而無實。", "頃我在杭歲，值君之越日。", "望愁來儀遲，宴惜流景疾。", "坐耀黃金帶，酌酡頳玉質。", "酣歌口不停，狂舞衣相拂。", "平生賞心事，施展十未一。", "會笑始啞啞，離嗟乃唧唧。", "餞筵纔收拾，征櫂遽排[比]。", "後恨苦緜緜，前歡何卒卒。", "居人色慘淡，行子心紆鬱。", "風袂去時揮，雲帆望中失。", "宿酲和別思，目眩心忽忽。", "病魂黯然銷，老淚淒其出。", "別君只如昨，芳歲換六七。", "俱是官家身，後期難自必。"]}