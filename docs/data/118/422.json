{"author": "白居易", "period": "唐", "type": "诗", "title": "和微之詩二十三首 和晨霞", "paragraphs": ["君歌仙氏真，我歌慈氏真。", "慈氏發真念，念此閻浮人。", "左命大迦葉，右召桓提因。", "千萬化菩薩，百億諸鬼神。", "上自非相頂，下及風水輪。", "胎卵濕化類，蠢蠢難具陳。", "弘願在救㧞，大悲忘辛勤。", "無論善不善，豈間冤與親。", "抉開生盲眼，擺去煩惱塵。", "燭以智慧日，洒之甘露津。", "千界一時度，萬法無與鄰。", "借問晨霞子，何如朝玉宸。"]}