{"author": "白居易", "period": "唐", "type": "诗", "title": "和微之詩二十三首 和自勸二首 二", "paragraphs": ["急景凋年急於水，念此攬衣中夜起。", "門無宿客共誰言，暖酒挑燈對妻子。", "身飲數杯妻一醆，餘酌分張與兒女。", "微酣靜坐未能眠，風霰蕭蕭打窗紙。", "自問有何才與術，入爲丞郎出刺史。", "爭知壽命短復長，豈得營營心不止。", "請看韋孔與錢崔，半月之間四人死。"]}