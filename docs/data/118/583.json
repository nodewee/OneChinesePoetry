{"author": "白居易", "period": "唐", "type": "诗", "title": "奉和汴州令狐令公二十二韻", "paragraphs": ["客有東征者，夷門一落帆。", "二年方得到，五日未爲淹。", "在浚旌重葺，遊梁館更添。", "心因好善樂，貌爲禮賢謙。", "俗阜知敦勸，民安見察廉。", "仁風扇道路，陰雨膏閭閻。", "文律操將柄，兵機釣得鈐。", "碧幢油葉葉，紅斾火襜襜。", "景象春加麗，威容曉助嚴。", "槍森赤豹尾，纛吒黑龍髯。", "門靜塵初歛，城昏日半銜。", "選幽開後院，占勝坐前簷。", "平展絲頭毯，高褰錦額簾。", "雷搥柘枝鼓，雪擺胡騰衫。", "髮滑歌釵墜，妝光舞汗霑。", "回燈花簇簇，過酒玉纖纖。", "饌盛盤心殢，醅濃盞底黏。", "陸珍熊掌爛，海味蟹螯鹹。", "福履千夫祝，形儀四座瞻。", "羊公長在峴，傅說莫歸巖。", "眷愛人人遍，風情事事兼。", "猶嫌客不醉，同賦夜厭厭。"]}