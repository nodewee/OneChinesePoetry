{"author": "白居易", "period": "唐", "type": "诗", "title": "和微之詩二十三首 和晨興因報問龜兒", "paragraphs": ["冬旦寒慘澹，雲日無晶輝。", "當此歲暮感，見君晨興詩。", "君詩亦多苦，苦在兄遠離。", "我苦不在遠，纏綿肝與脾。", "西院病孀婦，後牀孤姪兒。", "黃昏一慟後，夜半十起時。", "病眼兩行血，衰鬢萬莖絲。", "咽絕五臟脉，瘦消百骸脂。", "雙目失一目，四肢斷兩肢。", "不如溘然逝，安用半活爲。", "誰謂荼蘗苦，荼蘗甘如飴。", "誰謂湯火熱，湯火冷如澌。", "前時君寄詩，憂念問阿龜。", "喉燥聲氣窒，經年無報辭。", "及覩晨興句，未吟先涕垂。", "因茲漣洳際，一吐心中悲。", "茫茫四海間，此苦唯君知。", "去我四千里，使我告訴誰。", "仰頭向青天，但見雁南飛。", "憑雁寄一語，爲我達微之。", "弦絕有續膠，樹斬可接枝。", "唯我中腸斷，應無連得期。"]}