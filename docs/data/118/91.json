{"author": "白居易", "period": "唐", "type": "诗", "title": "題郡中荔枝詩十八韻兼寄萬州楊八使君", "paragraphs": ["奇果標南土，芳林對北堂。", "素華春漠漠，丹實夏煌煌。", "葉捧低垂戶，枝擎重壓牆。", "始因風弄色，漸與日爭光。", "夕訝條懸火，朝驚樹點妝。", "深於紅躑躅，大校白檳榔。", "星綴連心朵，珠排耀眼房。", "紫羅裁襯殼，白玉裹填瓤。", "早歲曾聞說，今朝始摘嘗。", "嚼疑天上味，嗅異世間香。", "潤勝蓮生水，鮮逾橘得霜。", "燕支掌中顆，甘露舌頭漿。", "物少尤珍重，天高苦渺茫。", "已教生暑月，又使阻遐方。", "粹液靈難駐，妍姿嫩易傷。", "近南光景熱，向北道途長。", "不得充王賦，無由寄帝鄉。", "唯君堪擲贈，面白似潘郎。"]}