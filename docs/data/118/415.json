{"author": "白居易", "period": "唐", "type": "诗", "title": "別氈帳火爐", "paragraphs": ["憶昨臘月天，北風三尺雪。", "年老不禁寒，夜長安可徹。", "賴有青氈帳，風前自張設。", "復此紅火爐，雪中相暖熱。", "如魚入淵水，似兔藏深穴。", "婉軟蟄鱗蘇，溫燉凍肌活。", "方安陰慘夕，遽變陽和節。", "無奈時候遷，豈是恩情絕。", "毳䈴逐日卷，香燎隨灰滅。", "離恨屬三春，佳期在十月。", "但令此身健，不作多時別。"]}