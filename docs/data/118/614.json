{"author": "白居易", "period": "唐", "type": "诗", "title": "泛太湖書事寄微之", "paragraphs": ["煙渚雲帆處處通，飄然舟似入虛空。", "玉桮淺酌巡初匝，金管徐吹曲未終。", "黃夾纈林寒有葉，碧琉璃水淨無風。", "避旗飛鷺翩翻白，驚鼓跳魚撥剌紅。", "澗雪壓多松偃蹇，巖泉滴久石玲瓏。", "書爲故事留湖上，吟作新詩寄浙東。", "軍府威容從道盛，江山氣色定知同。", "報君一事君應羨，五宿澄波皓月中。"]}