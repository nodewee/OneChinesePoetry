{"author": "白居易", "period": "唐", "type": "诗", "title": "待漏入閣書事奉贈元九學士閣老", "paragraphs": ["衙排宣政仗，門啓紫宸關。", "彩筆停書命，花甎趂立班。", "稀星點銀礫，殘月墮金環。", "暗漏猶傳水，明河漸下山。", "從東分地色，向北仰天顏。", "碧縷爐煙直，紅垂佩尾閑。", "綸闈慚並入，翰苑忝先攀。", "笑我青袍故，饒君茜綬殷。", "詩仙歸洞裏，酒病滯人間。", "好去鴛鸞侶，沖天便不還。"]}