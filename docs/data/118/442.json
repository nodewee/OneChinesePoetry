{"author": "白居易", "period": "唐", "type": "诗", "title": "和微之詩二十三首 和朝回與王鍊師遊南山下", "paragraphs": ["藹藹春景餘，峨峨夏雲初。", "躞蹀退朝騎，飄颻隨風裾。", "晨從四丞相，入拜白玉除。", "暮與一道士，出尋青谿居。", "吏隱本齊致，朝野孰云殊。", "道在有中適，機忘無外虞。", "但媿煙霄上，鸞鳳爲吾徒。", "又慙雲林間，鷗鶴不我疎。", "坐傾數杯酒，臥枕一卷書。", "興酣頭兀兀，睡覺心于于。", "以此送日月，問師爲何如。"]}