{"author": "白居易", "period": "唐", "type": "诗", "title": "荅劉禹錫白太守行", "paragraphs": ["吏滿六百石，昔賢輙去之。", "秩登二千石，今我方罷歸。", "我秩訝已多，我歸慙已遲。", "猶勝塵土下，終老無休期。", "臥乞百日告，起吟五篇詩。", "朝與府吏別，暮與州民辭。", "去年到郡時，麥穗黃離離。", "今年去郡日，稻花白霏霏。", "爲郡已周歲，半歲罹旱飢。", "襦袴無一片，甘棠無一枝。", "何乃老與幼，泣別盡沾衣。", "下慙蘇人淚，上媿劉君辭。"]}