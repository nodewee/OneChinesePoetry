{"author": "白居易", "period": "唐", "type": "诗", "title": "霓裳羽衣歌", "paragraphs": ["我昔元和侍憲皇，曾陪內宴宴昭陽。", "千歌百舞不可數，就中最愛霓裳舞。", "舞時寒食春風天，玉鉤欄下香案前。", "案前舞者顏如玉，不著人家俗衣服。", "虹裳霞帔步搖冠，鈿瓔纍纍佩珊珊。", "娉婷似不任羅綺，顧聽樂懸行復止。", "磬簫箏笛遰相攙，擊擫彈吹聲邐迤。", "散序六奏未動衣，陽臺宿雲慵不飛。", "中序擘騞初入拍，秋竹竿裂春冰拆。", "飄然轉旋迴雪輕，嫣然縱送游龍驚。", "小垂手後柳無力，斜曳裾時雲欲生。", "煙蛾歛略不勝態，風袖低昂如有情。", "上元點鬟招萼綠，王母揮袂別飛瓊。", "繁音急節十二徧，跳珠撼玉何鏗錚。", "翔鸞舞了却收翅，唳鶴曲終長引聲。", "當時乍見驚心目，凝視諦聽殊未足。", "一落人間八九年，耳冷不曾聞此曲。", "湓城但聽山魈語，巴峽唯聞杜鵑哭。", "移領錢唐第二年，始有心情問絲竹。", "玲瓏箜篌謝好箏，陳寵觱栗沈平笙。", "清弦脆管纖纖手，教得霓裳一曲成。", "虛白亭前湖水畔，前後祗應三度按。", "便除庶子拋却來，聞道如今各星散。", "今年五月至蘇州，朝鍾暮角催白頭。", "貪看案牘常侵夜，不聽笙歌直到秋。", "秋來無事多閑悶，忽憶霓裳無處問。", "聞君部內多樂徒，問有霓裳舞者無。", "荅云七縣十萬戶，無人知有霓裳舞。", "唯寄長歌與我來，題作霓裳羽衣譜。", "四幅花牋碧間紅，霓裳實錄在其中。", "千姿萬狀分明見，恰與[昭]陽舞者同。", "眼前髣髴覩形質，昔日今朝想如一。", "疑從魂夢呼召來，似著丹青圖寫出。", "我愛霓裳君合知，發於歌詠形於詩。", "君不見我歌云，驚破霓裳羽衣曲。", "又不見我詩云，曲愛霓裳未拍時。", "由來能事皆有主，楊氏創聲君造譜。", "君言此舞難得人，須是傾城可憐女。", "吳妖小玉飛作煙，越豔西施化爲土。", "嬌花巧笑久寂寥，娃館苧蘿空處所。", "如君所言誠有是，君試從容聽我語。", "若求國色始翻傳，但恐人間廢此舞。", "妍媸優劣寧相遠，大都只在人擡舉。", "李娟張態君莫嫌，亦擬隨宜且教取。"]}