{"author": "白居易", "period": "唐", "type": "诗", "title": "送客南遷", "paragraphs": ["我說南中事，君應不願聽。", "曾經身困苦，不覺語叮嚀。", "燒處愁雲夢，波時憶洞庭。", "春畬煙勃勃，秋瘴露冥冥。", "蚊蚋經冬活，魚龍欲雨腥。", "水蟲能射影，山鬼解藏形。", "穴掉巴蛇尾，林飄鴆鳥翎。", "颶風千里黑，䕭草四時青。", "客似驚弦雁，舟如委浪萍。", "誰人勸言笑，何計慰漂零。", "慎勿琴離膝，長須酒滿瓶。", "大都從此去，宜醉不宜醒。"]}