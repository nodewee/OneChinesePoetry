{"author": "白居易", "period": "唐", "type": "诗", "title": "憶舊遊", "paragraphs": ["憶舊遊，舊遊安在哉。", "舊遊之人半白首，舊遊之地多蒼苔。", "江南舊遊凡幾處，就中最憶吳江隈。", "長洲苑綠柳萬樹，齊雲樓春酒一杯。", "閶門曉嚴旗鼓出，臯橋夕鬧船舫迴。", "修蛾慢臉燈下醉，急管繁弦頭上催。", "六七年前狂爛熳，三千里外思裴回。", "李娟張態一春夢，周五殷三歸夜臺。", "虎丘月色爲誰好，娃宮花枝應自開。", "賴得劉郎解吟詠，江山氣色合歸來。"]}