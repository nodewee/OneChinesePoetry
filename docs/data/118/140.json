{"author": "白居易", "period": "唐", "type": "诗", "title": "發白狗峽次黃牛峽登高寺却望忠州", "paragraphs": ["白狗次黃牛，灘如竹節稠。", "路穿天地險，人續古今愁。", "忽見千花塔，因停一葉舟。", "畏途常迫促，靜境暫淹留。", "巴曲春全盡，巫陽雨半收。", "北歸雖引領，南望亦回頭。", "昔去悲殊俗，今來念舊遊。", "別僧山北寺，拋竹水西樓。", "郡樹花如雪，軍廚酒似油。", "時時大開口，自笑憶忠州。"]}