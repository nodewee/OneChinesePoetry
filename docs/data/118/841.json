{"author": "白居易", "period": "唐", "type": "诗", "title": "詠家醖十韻", "paragraphs": ["獨醒從古笑靈均，長醉如今斅伯倫。", "舊法依稀傳自杜，新方要妙得於陳。", "井泉王相資重九，麴糵精靈用上寅。", "釀糯豈勞炊范黍，撇篘何假漉陶巾。", "常嫌竹葉猶凡濁，始覺榴花不正真。", "甕揭開時香酷烈，缾封貯後味甘辛。", "捧疑明水從空化，飲似陽和滿腹春。", "色洞玉壺無表裏，光搖金醆有精神。", "能銷忙事成閑事，轉得憂人作樂人。", "應是世間賢聖物，與君還往擬終身。"]}