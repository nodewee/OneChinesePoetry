{"author": "白居易", "period": "唐", "type": "诗", "title": "和微之詩二十三首 和櫛沐寄道友", "paragraphs": ["櫛沐事朝謁，中門初動關。", "盛服去尚早，假寐須臾間。", "鐘聲發東寺，夜色藏南山。", "停驂待五漏，人馬同時閑。", "高星粲金粟，落月沈玉環。", "出門向關路，坦坦無阻艱。", "始出里北閈，稍轉市西闤。", "晨燭照朝服，紫爛復朱殷。", "由來朝廷士，一入多不還。", "因循擲白日，積漸凋朱顏。", "青雲已難致，碧落安能攀。", "但且知止足，尚可銷憂患。"]}