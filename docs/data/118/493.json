{"author": "白居易", "period": "唐", "type": "诗", "title": "雪中即事荅微之", "paragraphs": ["連夜江雲黃慘澹，平明山雪白糢糊。", "銀河沙漲三千里，梅嶺花排一萬株。", "北市風生飄散麪，東樓日出照凝酥。", "誰家高士關門戶，何處行人失道途？舞鶴庭前毛稍定，擣衣碪上練新鋪。", "戲團稚女呵紅手，愁坐衰翁對白鬚。", "壓瘴一州除疾苦，呈豐萬井盡歡娛。", "潤含玉德懷君子，寒助霜威憶大夫。", "莫道煙波一水隔，何妨氣候兩鄉殊。", "越中地暖多成雨，還有瑤臺瓊樹無。"]}