{"author": "白居易", "period": "唐", "type": "诗", "title": "六年春贈分司東都諸公", "paragraphs": ["我爲同州牧，內愧無才術。", "忝擢恩已多，遭逢幸非一。", "偶當穀賤歲，適值民安日。", "郡縣獄空虛，鄉閭盜奔逸。", "其間最幸者，朝客多分秩。", "行接鴛鷺羣，坐成芝蘭室。", "時聯拜表騎，間動題詩筆。", "夜雪秉燭遊，春風攜榼出。", "花教鶯點檢，柳付風排比。", "法酒淡清漿，含桃嫋紅實。", "洛童調金管，盧女鏗瑤瑟。", "黛慘歌思深，腰凝舞拍密。", "每因同醉樂，自覺忘衰疾。", "始悟肘後方，不如杯中物。", "生涯隨日過，世事何時畢？老子苦乖慵，希君數牽率。"]}