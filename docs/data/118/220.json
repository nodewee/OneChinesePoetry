{"author": "白居易", "period": "唐", "type": "诗", "title": "新昌新居書事四十韻因寄元郎中張博士", "paragraphs": ["冒寵已三遷，歸期始二年。", "囊中貯餘俸，園外買閑田。", "狐兔同三逕，蒿萊共一壥。", "新園聊剗穢，舊屋且扶顛。", "簷漏移傾瓦，梁欹換蠹椽。", "平治遶臺路，整頓近階甎。", "巷狹開容駕，牆低壘過肩。", "門閭堪駐蓋，堂室可鋪筵。", "丹鳳樓當後，青龍寺在前。", "市街塵不到，宮樹影相連。", "省史嫌坊遠，豪家笑地偏。", "敢勞賓客訪，或望子孫傳。", "不覓他人愛，唯將自性便。", "等閑栽樹木，隨分占風煙。", "逸致因心得，幽期遇境牽。", "松聲疑澗底，草色勝河邊。", "虛潤冰銷地，晴和日出天。", "苔行滑如簟，莎坐軟於綿。", "簾每當山卷，帷多帶月褰。", "籬東花掩映，窗北竹嬋娟。", "跡慕青門隱，名慙紫禁仙。", "假歸思晚沐，朝去戀春眠。", "拙薄才無取，疎慵職不專。", "題牆書命筆，沽酒率分錢。", "柏杵舂靈藥，銅瓶漱暖泉。", "爐香穿蓋散，籠燭隔紗然。", "陳室何曾掃，陶琴不要弦。", "屏除俗事盡，養活道情全。", "尚有妻孥累，猶爲組綬纏。", "終須拋爵祿，漸擬斷腥羶。", "大抵宗莊叟，私心事竺乾。", "浮榮水劃字，真諦火生蓮。", "梵部經十二，玄書字五千。", "是非都付夢，語默不妨禪。", "博士官猶冷，郎中病已痊。", "多同僻處住，久結靜中緣。", "緩步攜筇杖，徐吟展蜀箋。", "老宜閑語話，悶憶好詩篇。", "蠻榼來方瀉，蒙茶到始煎。", "無辭數相見，鬢髮各蒼然。"]}