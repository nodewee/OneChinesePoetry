{"author": "白居易", "period": "唐", "type": "诗", "title": "勸酒", "paragraphs": ["勸君一醆君莫辭，勸君兩醆君莫疑，勸君三醆君始知。", "面上今日老昨日，心中醉時勝醒時。", "天地迢遙自長久，白兔赤烏相趂走。", "身後堆金拄北斗，不如生前一樽酒。", "君不見春明門外天欲明，喧喧歌哭半死生。", "遊人駐馬出不得，白轝素車爭路行。", "歸去來，頭已白，典錢將用買酒喫。"]}