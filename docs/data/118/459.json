{"author": "白居易", "period": "唐", "type": "诗", "title": "翫止水", "paragraphs": ["動者樂流水，靜者樂止水。", "利物不如流，鑒形不如止。", "淒清早霜降，淅瀝微風起。", "中面紅葉開，四隅綠萍委。", "廣狹八九丈，灣環有涯涘。", "淺深三四尺，洞徹無表裏。", "淨分鶴翹足，澄見魚掉尾。", "迎眸洗眼塵，隔胷蕩心滓。", "定將禪不別，明與誠相似。", "清能律貪夫，淡可交君子。", "豈唯空狎翫，亦取相倫擬。", "欲識靜者心，心源只如此。"]}