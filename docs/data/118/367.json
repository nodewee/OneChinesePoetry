{"author": "白居易", "period": "唐", "type": "诗", "title": "題西亭", "paragraphs": ["朝亦視簿書，暮亦視簿書。", "簿書視未竟，蟋蟀鳴座隅。", "始覺芳歲晚，復嗟塵務拘。", "西園景多暇，可以少躊躇。", "池鳥澹容與，橋柳高扶疎。", "煙蔓嫋青薜，水花披白蕖。", "何人造茲亭，華敞綽有餘。", "四簷軒鳥翅，複屋羅蜘蛛。", "直廊抵曲房，𥦖窱深且虛。", "修竹夾左右，清風來徐徐。", "此宜宴佳賓，鼓瑟吹笙竽。", "荒淫即不可，廢曠將何如。", "幸有酒與樂，及時歡且娛。", "忽其解郡印，他人來此居。"]}