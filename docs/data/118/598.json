{"author": "白居易", "period": "唐", "type": "诗", "title": "秋寄微之十二韻", "paragraphs": ["娃館松江北，稽城浙水東。", "屈君爲長吏，伴我作衰翁。", "旌斾知非遠，煙雲望不通。", "忙多對酒榼，興少閱詩筒。", "淡白秋來日，疎涼雨後風。", "餘霞數片綺，新月一張弓。", "影滿衰桐樹，香凋晚蕙叢。", "飢啼春穀鳥，寒怨絡絲蟲。", "覽鏡頭雖白，聽歌耳未聾。", "老愁從此遣，醉笑與誰同。", "清旦方堆案，黃昏始退公。", "可憐朝暮景，銷在兩衙中。"]}