{"author": "白居易", "period": "唐", "type": "诗", "title": "和微之詩二十三首 和我年三首 三", "paragraphs": ["我年五十七，榮名得非少。", "報國竟何如，謀身猶未了。", "昔嘗速官謗，恩大而懲小。", "一黜鶴辭軒，七年魚在沼。", "將枯鱗再躍，經鎩翮重矯。", "白日上昭昭，青雲高渺渺。", "平生頗同病，老大宜相曉。", "紫綬足可榮，白頭不爲夭。", "夙懷慕箕潁，晚節期松篠。", "何當闕下來，同拜陳情表。"]}