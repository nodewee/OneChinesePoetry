{"author": "白居易", "period": "唐", "type": "诗", "title": "啄木曲", "paragraphs": ["莫買寶剪刀，虛費千金直。", "我有心中愁，知君剪不得。", "莫磨解結錐，徒勞人氣力。", "我有腸中結，知君解不得。", "莫染紅絲線，徒誇好顏色。", "我有雙淚珠，知君穿不得。", "莫近紅爐火，炎氣徒相逼。", "我有兩鬢霜，知君銷不得。", "刀不能剪心愁，錐不能解腸結。", "線不能穿淚珠，火不能銷鬢雪。", "不如飲此神聖桮，萬念千憂一時歇。"]}