{"author": "白居易", "period": "唐", "type": "诗", "title": "求分司東都寄牛相公十韻", "paragraphs": ["忽忽心如夢，星星鬢似絲。", "縱貧長有酒，雖老未拋詩。", "儉薄身都慣，疎頑性頗宜。", "飯麤飱亦飽，被暖起常遲。", "萬里歸何得，三年伴是誰。", "華亭鶴不去，天竺石相隨。", "王尹貰將馬，田家賣與池。", "開門閑坐日，遶水獨行時。", "嬾慢交遊許，衰羸相府知。", "官寮幸無事，可惜不分司。"]}