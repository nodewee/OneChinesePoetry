{"author": "白居易", "period": "唐", "type": "诗", "title": "和微之詩二十三首 和知非", "paragraphs": ["因君知非問，詮較天下事。", "第一莫若禪，第二無如醉。", "禪能泯人我，醉可忘榮悴。", "與君次第言，爲我少留意。", "儒教重禮法，道家養神氣。", "重禮足滋彰，養神多避忌。", "不如學禪定，中有甚深味。", "曠廓了如空，澄凝勝於睡。", "屏除默默念，銷盡悠悠思。", "春無傷春心，秋無感秋淚。", "坐成真諦樂，如受空王賜。", "既得脫塵勞，兼應離慙媿。", "除禪其次醉，此說非無謂。", "一酌機即忘，三杯性咸遂。", "逐臣去室婦，降虜敗軍帥。", "思苦膏火煎，憂深扃鏁祕。", "須憑百杯沃，莫惜千金費。", "便似罩中魚，脫飛生兩翅。", "勸君雖老大，逢酒莫迴避。", "不然即學禪，兩途同一致。"]}