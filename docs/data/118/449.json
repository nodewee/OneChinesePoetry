{"author": "白居易", "period": "唐", "type": "诗", "title": "中隱", "paragraphs": ["大隱住朝市，小隱入丘樊。", "丘樊太冷落，朝市太囂諠。", "不如作中隱，隱在留司官。", "似出復似處，非忙亦非閑。", "不勞心與力，又免飢與寒。", "終歲無公事，隨月有俸錢。", "君若好登臨，城南有秋山。", "君若愛遊蕩，城東有春園。", "君若欲一醉，時出赴賓筵。", "洛中多君子，可以恣歡言。", "君若欲高臥，但自深掩關。", "亦無車馬客，造次到門前。", "人生處一世，其道難兩全。", "賤即苦凍餒，貴則多憂患。", "唯此中隱士，致身吉且安。", "窮通與豐約，正在四者間。"]}