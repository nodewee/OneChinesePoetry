{"author": "白居易", "period": "唐", "type": "诗", "title": "和微之詩二十三首 和祝蒼華", "paragraphs": ["日居復月諸，環迴照下土。", "使我玄雲髮，化爲素絲縷。", "稟質本羸劣，養生仍莽鹵。", "痛飲困連宵，悲吟飢過午。", "遂令頭上髮，種種無尺五。", "根稀比黍苗，梢細同釵股。", "豈是乏膏沐，非關櫛風雨。", "最爲悲傷多，心焦衰落苦。", "餘者能有幾，落者不可數。", "禿似鵲填河，墮如烏解羽。", "蒼華何用祝，苦辭亦休吐。", "匹如剃頭僧，豈要巾冠主。"]}