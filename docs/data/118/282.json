{"author": "白居易", "period": "唐", "type": "诗", "title": "贈江州李十使君員外十二韻", "paragraphs": ["我本江湖上，悠悠任運身。", "朝隨賣藥客，暮伴釣魚人。", "跡爲燒丹隱，家緣嗜酒貧。", "經過剡谿雪，尋覓武陵春。", "豈有疎狂性，堪爲侍從臣。", "仰頭驚鳳闕，下口觸龍鱗。", "劒佩辭天上，風波向海濱。", "非賢虛偶聖，無屈感求伸。", "昔去曾同日，今來即後塵。", "中年俱白髮，左宦各朱輪。", "長短才雖異，榮枯事略均。", "殷勤李員外，不合不相親。"]}