{"author": "白居易", "period": "唐", "type": "诗", "title": "六年寒食洛下宴遊贈馮李二少尹", "paragraphs": ["豐年寒食節，美景洛陽城。", "三尹皆強健，七日盡晴明。", "東郊蹋青草，南園攀紫荆。", "風拆海榴豔，露墜木蘭英。", "假開春未老，宴合日屢傾。", "珠翠混花影，管弦藏水聲。", "佳會不易得，良辰亦難幷。", "聽吟歌暫輟，看舞杯徐行。", "米價賤如土，酒味濃於餳。", "此時不盡醉，但恐負平生。", "殷勤二曹長，各捧一銀觥。"]}