{"author": "白居易", "period": "唐", "type": "诗", "title": "郡齋旬假始命宴呈座客示郡寮", "paragraphs": ["公門日兩衙，公假月三旬。", "衙用決簿領，旬以會親賓。", "公多及私少，勞逸常不均。", "況爲劇郡長，安得閑宴頻。", "下車已二月，開筵始今晨。", "初黔軍廚突，一拂郡蹋塵。", "既備獻酬禮，亦具水陸珍。", "萍醅箬溪醑，水鱠松江鱗。", "侑食樂懸動，佐懽妓席陳。", "風流吳中客，佳麗江南人。", "歌節點隨袂，舞香遺在茵。", "清奏凝未闋，酡顏氣已春。", "衆賓勿遽起，羣寮且逡巡。", "無輕一日醉，用犒九日勤。", "微彼九日勤，何以治吾民。", "微此一日醉，何以樂吾身。"]}