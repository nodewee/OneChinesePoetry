{"author": "白居易", "period": "唐", "type": "诗", "title": "想東遊五十韻", "paragraphs": ["海內時無事，江南歲有秋。", "生民皆樂業，地主盡賢侯。", "郊靜銷戎馬，城高逼斗牛。", "平河七百里，沃壤二三州。", "坐有湖山趣，行無風浪憂。", "食寧妨解纜，寢不廢乘流。", "泉石諳天竺，煙霞識虎丘。", "餘芳認蘭澤，遺詠思蘋洲。", "菡萏紅塗粉，菰蒲綠潑油。", "鱗差漁戶舍，綺錯稻田溝。", "紫洞藏仙窟，玄泉貯怪湫。", "精神昂老鶴，姿彩媚潛蚪。", "靜閱天工妙，閑窺物狀幽。", "投竿出比目，擲果下獼猴。", "味苦蓮心小，漿甜蔗節稠。", "橘苞從自結，藕孔是誰鎪。", "逐日移潮信，隨風變櫂謳。", "遞夫交烈火，候吏次鳴騶。", "梵塔形疑踊，閶門勢欲浮。", "客迎攜酒榼，僧待置茶甌。", "小宴閑談笑，初筵雅獻酬。", "稍催朱蠟炬，徐動碧牙籌。", "圓醆飛蓮子，長裾曳石榴。", "柘枝隨畫鼓，調笑從香毬。", "幕颺雲飄檻，簾褰月露鉤。", "舞繁紅袖凝，歌切翠眉愁。", "弦管寧容歇，桮盤未許收。", "良辰宜酩酊，卒歲好優游。", "鱠縷鮮仍細，蓴絲滑且柔。", "飽餐爲日計，穩睡是身謀。", "名媿空虛得，官知止足休。", "自嫌猶屑屑，衆笑大悠悠。", "物表疎形役，人寰足悔尤。", "蛾須遠燈燭，兔勿近罝罘。", "幻世春來夢，浮生水上漚。", "百憂中莫入，一醉外何求。", "未死癡王湛，無兒老鄧攸。", "蜀琴安膝上，周易在牀頭。", "去去無程客，行行不繫舟。", "勞君頻問訊，勸我少淹留。", "雲雨多分散，關山苦阻修。", "一吟江月別，七見日星周。", "珠玉傳新什，鵷鸞念故儔。", "懸旌心宛轉，束楚意綢繆。", "驛舫妝青雀，官槽䬴紫騮。", "鏡湖期遠汎，禹穴約冥搜。", "預掃題詩壁，先開望海樓。", "飲思親履舄，宿憶竝衾裯。", "志氣吾衰也，風情子在不。", "應須相見後，別作一家遊。"]}