{"author": "白居易", "period": "唐", "type": "诗", "title": "酬鄭侍御多雨春空過詩三十韻", "paragraphs": ["南雨來多滯，東風動即狂。", "月行離畢急，龍走召雲忙。", "鬼轉雷車響，蛇騰電策光。", "浸淫天似漏，沮洳地成瘡。", "慘淡陰煙白，空濛宿霧黃。", "闇遮千里目，悶結九回腸。", "寂寞羈臣館，深沈思婦房。", "鏡昏鸞滅影，衣潤麝消香。", "蘭濕難紉珮，花凋易落妝。", "沾黃鶯翅重，滋綠草心長。", "紫陌皆泥濘，黃汚共淼茫。", "恐霖成怪沴，望霽劇禎祥。", "楚柳腰肢嚲，湘筠涕淚滂。", "晝昏疑是夜，陰盛勝於陽。", "居士巾皆墊，行人蓋盡張。", "跳蛙還屢出，移蟻欲深藏。", "端坐交遊廢，閑行去步妨。", "愁生垂白叟，惱殺蹋青娘。", "變海常須慮，爲魚慎勿忘。", "此時方共懼，何處可相將？已望東溟禱，仍封北戶禳。", "却思逢旱魃，誰喜見商羊。", "預怕爲蠶病，先憂作麥傷。", "惠應施浹洽，政豈假揄揚。", "祀典修咸秩，農書振滿牀。", "丹誠期懇苦，白日會昭彰。", "賑廩賙飢戶，苫城備壞牆。", "且當營歲事，寧暇惜年芳。", "德勝令災弭，人安在吏良。", "尚書心若此，不枉繫金章。"]}