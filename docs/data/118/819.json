{"author": "白居易", "period": "唐", "type": "诗", "title": "和微之春日投簡陽明洞天五十韻", "paragraphs": ["青陽行已半，白日坐將徂。", "越國強仍大，稽城高且孤。", "利饒鹽煮海，名勝水澄湖。", "牛斗天垂象，台明地展圖。", "瓌奇填市井，佳麗溢闉闍。", "句踐遺風霸，西施舊俗姝。", "船頭龍夭矯，橋脚獸睢盱。", "鄉味珍蟛蚏，時鮮貴鷓鴣。", "語言諸夏異，衣服一方殊。", "擣練蛾眉婢，鳴榔蛙角奴。", "江清敵伊洛，山翠勝荆巫。", "華表雙棲鶴，聯檣幾點烏。", "煙波分渡口，雲樹接城隅。", "澗遠松如畫，洲平水似鋪。", "綠科秧早稻，紫笋折新蘆。", "暖蹋泥中藕，香尋石上蒲。", "雨來萌盡達，雷後蟄全蘇。", "柳眼黃絲纇，花房絳蠟珠。", "林風新竹折，野燒老桑枯。", "帶嚲長枝蕙，錢穿短貫榆。", "暄和生野菜，卑濕長街蕪。", "女浣紗相伴，兒烹鯉一呼。", "山魈啼稚子，林狖挂山都。", "產業論蠶蟻，孳生計鴨雛。", "泉岩雪飄灑，苔壁錦漫糊。", "堰限舟航路，堤通車馬途。", "耶溪岸回合，禹廟徑盤紆。", "洞穴何因鑿，星槎誰與刳。", "石凹仙藥臼，峰峭佛香爐。", "去爲投金簡，來因挈玉壺。", "貴仍招客宿，健未要人扶。", "聞望賢丞相，儀形美丈夫。", "前驅駐旌斾，偏坐列笙竽。", "刺史旟翻隼，尚書履曳鳧。", "學禪超後有，觀妙造虛無。", "髻裏傳僧寶，環中得道樞。", "登樓詩八詠，置硯賦三都。", "捧擁羅將綺，趨蹌紫與朱。", "廟謨藏稷卨，兵略貯孫吳。", "令下三軍整，風高四海趨。", "千家得慈母，六郡事嚴姑。", "重士過三哺，輕財抵一銖。", "送觥歌宛轉，嘲妓笑盧胡。", "佐飲時炮鼈，蠲酲數鱠鱸。", "醉鄉雖咫尺，樂事亦須臾。", "若不中賢聖，何由外智愚。", "伊予一生志，我爾百年軀。", "江上三千里，城中十二衢。", "出多無伴侶，歸只對妻孥。", "白首青山約，抽身去得無。"]}