{"author": "白居易", "period": "唐", "type": "诗", "title": "和微之詩二十三首 和三月三十日四十韻", "paragraphs": ["送春君何在，君在山陰署。", "憶我蘇杭時，春遊亦多處。", "爲君歌往事，豈敢辭勞慮。", "莫怪言語狂，須知酬荅遽。", "江南臘月半，水凍凝如瘀。", "寒景尚蒼茫，和風已吹噓。", "女牆城似竈，雁齒橋如鋸。", "魚尾上奫淪，草芽生沮洳。", "律遲太簇管，日緩羲和馭。", "布澤木龍催，迎春土牛助。", "雨師習習灑，雲將飄飄翥。", "四野萬里晴，千山一時曙。", "杭土麗且康，蘇民富而庶。", "善惡有懲勸，剛柔無吐茹。", "兩衙少辭牒，四境稀書疏。", "俗以勞倈安，政因閑暇著。", "仙亭日登眺，虎丘時遊豫。", "尋幽駐旌軒，選勝迴賓御。", "舟移溪鳥避，樂作林猨覰。", "池古莫耶沈，石奇羅剎踞。", "水苗泥易耨，畬粟灰難鋤。", "紫蕨抽出畦，白蓮埋在淤。", "萎花紅帶黯，濕葉黃含菸。", "鏡動波颭菱，雪迴風旋絮。", "手經攀桂馥，齒爲嘗梅楚。", "坐併船脚欹，行多馬蹄跙。", "聖賢清濁醉，水陸鮮肥飫。", "魚鱠芥醬調，水葵鹽豉絮。", "雖微五袴詠，幸免兆人詛。", "但令樂不荒，何必遊無倨。", "吳苑僕尋罷，越城公尚據。", "舊遊幾客存，新宴誰人與。", "莫空文舉酒，強下何曾箸。", "江上易優遊，城中多毀譽。", "分應當自盡，事勿求人恕。", "我既無子孫，君仍畢婚娶。", "久爲雲雨別，終擬江湖去。", "范蠡有扁舟，陶潛有籃轝。", "兩心苦相憶，兩口遙相語。", "最恨七年春，春來各一處。"]}