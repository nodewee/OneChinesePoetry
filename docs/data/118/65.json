{"author": "白居易", "period": "唐", "type": "诗", "title": "江州赴忠州至江陵已來舟中示舍弟五十韻", "paragraphs": ["昔作咸秦客，常思江海行。", "今來仍盡室，此去又專城。", "典午猶爲幸，分憂固是榮。", "箳篂州乘送，艛艓驛船迎。", "共載皆妻子，同遊即弟兄。", "寧辭浪跡遠，且貴賞心幷。", "雲展帆高挂，飆馳櫂迅征。", "泝流從漢浦，循路轉荆衡。", "山逐時移色，江隨地改名。", "風光近東早，水木向南清。", "夏口煙孤起，湘川雨半晴。", "日煎紅浪沸，月射白砂明。", "北渚寒留雁，南枝暖待鶯。", "駢朱桃露萼，點翠柳含萌。", "亥市魚鹽聚，神林鼓笛鳴。", "壺漿椒葉氣，歌曲竹枝聲。", "繫纜憐沙靜，垂綸愛岸平。", "水飡紅粒稻，野茹紫花菁。", "甌汎茶如乳，臺黏酒似餳。", "膾長抽錦縷，藕脆削瓊英。", "容易來千里，斯須進一程。", "未曾勞氣力，漸覺有心情。", "臥穩添春睡，行遲帶酒酲。", "忽愁牽世網，便欲濯塵纓。", "早接文場戰，曾爭翰苑盟。", "掉頭稱俊造，翹足取公卿。", "且昧隨時義，徒輸報國誠。", "衆排恩易失，偏壓勢先傾。", "虎尾憂危切，鴻毛性命輕。", "燭蛾誰救活，蠶繭自纏縈。", "歛手辭雙闕，回眸望兩京。", "長沙拋賈誼，漳浦臥劉楨。", "鶗鴂鳴還歇，蟾蜍破又盈。", "年光同激箭，鄉思極搖旌。", "潦倒親知笑，衰羸舊識驚。", "烏頭因感白，魚尾爲勞頳。", "劒學將何用，丹燒竟不成。", "孤舟萍一葉，雙鬢雪千莖。", "老見人情盡，閑思物理精。", "如湯探冷熱，似博鬬輸贏。", "險路應須避，迷途莫共爭。", "此心知止足，何物要經營。", "玉向泥中潔，松經雪後貞。", "無妨隱朝市，不必謝寰瀛。", "但在前非悟，期無後患嬰。", "多知非景福，少語是元亨。", "晦即全身藥，明爲伐性兵。", "昏昏隨世俗，蠢蠢學黎甿。", "鳥以能言{構木=糸}，龜緣入夢烹。", "知之一何晚，猶足保餘生。"]}