{"author": "白居易", "period": "唐", "type": "诗", "title": "遊坊口懸泉偶題石上", "paragraphs": ["濟源山水好，老尹知之久。", "常日聽人言，今秋入吾手。", "孔山刀劒立，沁水龍蛇走。", "危磴上懸泉，澄灣轉坊口。", "虛明見深底，淨綠無纖垢。", "仙櫂浪悠揚，塵纓風斗藪。", "巖寒松柏短，石古莓苔厚。", "錦坐纓高低，翠屏張左右。", "雖無安石妓，不乏文舉酒。", "談笑逐身來，管弦隨事有。", "時逢杖錫客，或值垂綸叟。", "相與澹忘歸，自辰將及酉。", "公門欲返駕，溪路猶迴首。", "早晚重來遊，心期罷官後。"]}