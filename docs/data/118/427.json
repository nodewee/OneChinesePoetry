{"author": "白居易", "period": "唐", "type": "诗", "title": "和微之詩二十三首 和我年三首 二", "paragraphs": ["我年五十七，歸去誠已遲。", "歷官十五政，數若珠纍纍。", "野萍始賓薦，場苗初縶維。", "因讀管蕭書，竊慕大有爲。", "及遭榮遇來，乃覺才力羸。", "黃紙詔頻草，朱輪車載脂。", "妻孥及僕使，皆免寒與飢。", "省躬私自媿，知我者微之。", "永懷山陰守，未遂嵩陽期。", "如何坐留滯，頭白江之湄。"]}