{"author": "趙汝譡", "period": "宋", "type": "诗", "title": "贈景建將入都贈別", "paragraphs": ["子先文章宗，秀種凌孔翠。", "觀風多儒郡，籍籍罕與輩。", "客遠紆勞思，交新愜清會。", "說詩延秋色，造極超古對。", "敏識入悞領，玄功謝彫繪。", "頗云幼把筆，濤湧亦川匯。", "中探陰符膸，意躡海蟾背。", "悄然忽坐愁，窮老少所遂。", "雄都始旋軫，上國專結佩。", "八紘張雲羅，局士繩墨內。", "名場沾童膚，奇質委蒿艾。", "卿侯雅如賞，榮爵寧爾愛。", "早拜王命歸，聲明耀群昧。", "吾衰愧尸職，箋劾力自退。", "奮身登金臺，農野甘秉耒。"]}