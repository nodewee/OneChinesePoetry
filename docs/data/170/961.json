{"author": "釋居簡", "period": "宋", "type": "诗", "title": "檄菖蒲", "paragraphs": ["陶器承崑珉，獵獵散綠絲。", "飲以一杯水，卒歲長如斯。", "露葉矗鋒鍔，霜根蟠嶮巇。", "昌陽欲論功，十駕不得追。", "松柏脚踏土，並驅仍背馳。", "寒苦我所安，泉石皆聞知。", "豈意泉石間，得此償心期。", "澡濯冀懷新，疏剪貴適宜。", "芳潔日以薄，潜逐炎涼移。", "謂我水太清，汝便清漣漪。", "抑我水太渾，古井非污池。", "孤根要特立，晚節須堅持。", "貞姿或不返，終當怨尤誰。", "春葩與秋薌，擅美固有時。", "西風一摇落，不死將安之。", "亦足觀物化，亦足爲箴規。"]}