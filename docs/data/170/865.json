{"author": "程珌", "period": "宋", "type": "诗", "title": "新舊句", "paragraphs": ["憶昔丙辰還親旁，恰恰先春社三日。", "社日侍親行交源，紫蕨兒拳森玉立。", "是日天明風氣柔，入自交源茗源出。", "迤邐又復至前山，涉澗還家日將沒。", "慈親意在營一丘，卷卷欲於近舍求。", "當時議論悉未定，那知今作汪潭游。", "汪潭去家正五里，百里來龍於此止。", "龍止水亦止，清潭窈無底。", "寶劍秋空橫，秀峯春笋峙。", "最愛丫角羊，艮木之印鄉。", "長生亥水來朝丙，千古長溪流不盡。", "雍容冠佩紫薇垣，壽星更出丙丁間。", "神游既安後昆福，賦此銘章皆實錄。"]}