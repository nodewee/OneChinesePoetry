{"author": "許復道", "period": "宋", "type": "诗", "title": "涵碧亭  其三", "paragraphs": ["沿途聽潺湲，蒙茸冒沙石。", "誰知此山下，千里在咫尺。", "潭潭光明宮，皎皎心印宅。", "石細泉自香，水凈林逾碧。", "太清無潛鱗，至弱而能力。", "玉龍出蒼峽，威勇壯莫敵。", "風雨填空來，萬夫助推激。", "座中起波濤，足下殷霹靂。", "我來縱雄觀，神意了莫逆。", "心鏡浄表裏，坐久萬籟息。", "悠然到平淡，渙若春冰釋。", "棲遲羅書記，想像劉賓客。", "勝緣在山閒，每至忽有得。", "何以謝山靈，作詩慰岑寂。"]}