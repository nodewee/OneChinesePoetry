{"author": "周端臣", "period": "宋", "type": "诗", "title": "二月芳草碧寄吳中故人", "paragraphs": ["二月芳草碧，江南新燕來。", "撫茲良歲時，佳人安在哉。", "佳人棄我去，杳在天之涯。", "天涯望不極，叢愁結中懷。", "翠觴不成歡，玉琴有餘哀。", "西湖春事深，林花爲誰開。", "折花無所贈，三嗅空徘徊。", "樓前東流水，湛湛生綠苔。", "去波日千里，還繞姑蘇臺。", "憑水寄我思，旦暮腸九回。"]}