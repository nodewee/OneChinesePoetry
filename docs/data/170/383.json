{"author": "劉學箕", "period": "宋", "type": "诗", "title": "石假山", "paragraphs": ["潭溪散人方是閒，真山不愛愛假山。", "呼童積疊石磊磈，遠近便擁峯與巒。", "晴嵐滴翠明窗前，清影掛壁方池邊。", "色侵書帙日華薄，丘壑坐上生雲烟。", "雲烟收霏苔蘚綠，山石傍頭更栽竹。", "三竿兩竿韻不俗，摇蕩清風凉意足。", "方是閒人當此時，以假像真人謂奇。", "或來靜對酌美酒，或來宴坐哦新詩。", "吟詩搜索縈心脾，酒醉落魄精神癡。", "吟詩飲酒且不可，况復局上爭枯棋。", "不如對山撫鳴琴，琴心三疊舞胎禽。", "高山流水存至音，古趣澹泊悅我心。", "老泉三峯爛木材，百年沉埋安在哉。", "東坡仇池九華石，只有佳篇傳入集。", "此山亦猶今視昔，與我同生亦同沒。"]}