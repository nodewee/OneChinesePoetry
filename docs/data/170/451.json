{"author": "劉學箕", "period": "宋", "type": "诗", "title": "夏雨歎", "paragraphs": ["君不見去年六月田作龜兆拆，禱祠乞雨遍村陌。", "時當饑饉民不聊，穀貴有錢無處糴。", "今年六月歲幸豐，十日一雨五日風。", "市積粟米價不長，有穀無錢人更窮。", "吁嗟此道孰識測，街頭細聽老農說。", "往年兵興錫賫多，官會頒行姑濟急。", "舊會既收新會降，所司稱提苦無策。", "朝廷明許同見錢，便當流轉同貨泉。", "不應州縣首逆旨，榜示牆壁徒紛然。", "庫頭令賣小印齪，輸納租稅私相權。", "非錢買齪用不得，執幣嘖嘖煩有言。", "遂令百姓愈惶惑，行之與否誰使然。", "小臣空負濟時術，閶闔九重無路入。", "何當奏計承明廬，傾倒賈生長太息。"]}