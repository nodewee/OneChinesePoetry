{"author": "程珌", "period": "宋", "type": "诗", "title": "用柏梁體題式敬齋", "paragraphs": ["惟古知哲粲青編，胡爲典獄難其賢。", "皋陶蘇公相後先，舍是未見書聯翩。", "果哉知仁人難全，未得其情智欲研。", "既悉其罪乃寬旃，吾心鈞石何所偏。", "服而舍之天則然，畫冠不犯何由緣。", "教明化洽上所宣，上失其道民乃愆。", "又復淫刑如蔓延，立法初意浸天淵。", "苗民作威天棄捐，聖神應運符握乾。", "春風甘雨徧八埏，內外建官相綜絟。", "州復設掾職其專，此蓋椎輪當益虔。", "縣令獄掾非充員，渠用資格宜加銓。", "邢君天資靜不儇，且嘗一飲詩書泉。", "大府獄市來闐闐，嚴明之長日趨前。", "莫難此時周折還，三年一心上通天。", "荻苗水長問歸船，而君胡爲華此扁。", "吾非空扁乃心傳，上遡蘇公歲二千，下視方來漫無邊。", "吾乃𦕈然立中焉，來者式之不計年。"]}