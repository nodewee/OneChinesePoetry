{"author": "劉學箕", "period": "宋", "type": "诗", "title": "春夜對月彈琴有懷", "paragraphs": ["一春春雨連春陰，今夕何夕月滿林。", "舉頭遥望星漢碧，皎皎明鏡懸東岑。", "欄桿浩歎三顧影，有酒有酒誰與斟。", "我思兩弟怨以喑，邈不可見愁締心。", "含愁更奏綠綺琴，匣中埃蠹塵土侵。", "解絃更張試促軫，怨入懷抱難成音。", "兩君青春竟瓶沉，天闊悵望商與參。", "高高在上杳難詰，矯首涕泗憂思深。", "欲結今生未了因，尚蘄來世盟可尋。", "君遊九泉聞不聞，安知阿兄心悲吟。"]}