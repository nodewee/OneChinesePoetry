{"author": "劉學箕", "period": "宋", "type": "诗", "title": "鄖鄉舟中睡覺書懷", "paragraphs": ["晴空揚沙春茫茫，柳絮匝岸東風狂。", "篷窗兩畔高插起，收拾萬象供吟章。", "眼中物物盡詩料，應接不暇勞迎將。", "睡魔欺人晴晝長，坦腹一枕追羲皇。", "醒來意興難說似，石鼎細味煎茶香。", "江花無情爲誰芳，江草綠嫩肥牛羊。", "瀰瀰渺渺水曲折，遠遠近近山低昂。", "各懷邂逅良未惡，隠几抱膝聊徜徉。", "故人念我天一方，我亦千里遥相望。", "相思用情何日了，带圍寬剩羞東陽。", "不如且理文字五千卷，搜吟拄腹撐枯腸。"]}