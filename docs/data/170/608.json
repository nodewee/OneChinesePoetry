{"author": "王文孫", "period": "宋", "type": "诗", "title": "和答劉習之見贈", "paragraphs": ["先天奧學果何傳，造化機緘存闔闢。", "精微惝恍入神範，天地謂可俄而測。", "粵從二畫抉秘藴，乾元庶物因首出。", "陽推陰蕩六子成，致用坎離爲月日。", "天人相與妙難詰，斯道豈容秦火息。", "九家分派流愈遠，緯讖紛紛非所及。", "韋編三絕繫聖經，微言尚切明作述。", "我生苦晚心好古，謾索圖書考龜策。", "浩如烟海無津涯，自哂蓬心窺至賾。", "衆言淆亂折以理，是非安敢决諸臆。", "吉凶前定信可推，人事堪憐空役役。", "優游姑樂環中趣，默參經世用皇極。", "較量得失心自知，議論無用形於筆。", "觀君氣宇元靜定，何慮不優入聖閾。", "不鄙謂予可相友，願鑿渾沌以報德。"]}