{"author": "劉學箕", "period": "宋", "type": "诗", "title": "中秋分韻得雲字成三百言", "paragraphs": ["今秋苦淫雨，漲汐添溪濆。", "新凉值月夕，密靄高燦雯。", "稽首告天公，懇念心良勤。", "天公知意誠，感應若有聞。", "須臾檄豐隆，蘋末生鱗紋。", "庭皋一震拂，隴首飛秋雲。", "忽然朗穹昊，萬象蒙奇勛。", "舉頭見松梢，光照草樹分。", "乾坤兩瑩徹，爛白無邊垠。", "我歌忽如狂，我醉茫如薰。", "桂酒雜椒漿，醖釀騰馨芬。", "皓魄耿素懷，幽思殊不羣。", "泠然冰雪腸，頓醒麯糵醺。", "便欲浥沆瀣，盤饌遺羶葷。", "遥望瓊樓僊，霧綃青霞裙。", "何當下招呼，上征離塵氛。", "去年當此時，浩飲逢諸君。", "今載復肯來，持杯共論文。", "相從豈無他，羣聚徒飛蟁。", "苟得嗜利輩，抑何掛牙齦。", "豪傑所願交，黄金勝千斤。", "喜得詩謫仙，恨去髯將軍。", "衆子賢共推，奚用區蕕薰。", "愛客綽祖風，滿席生歡欣。", "參橫斗轉杓，魔祟相糾紛。", "欲眠君且去，陶語吾亦云。", "慷慨有大劉，浩氣充棟棼。", "十觴不能醉，餐嚼無餘臐。", "鳴雞忽唱曉，杲日東方昕。", "歸路襲桂香，幽巗麝沉焚。"]}