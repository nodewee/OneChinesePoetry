{"author": "趙汝譡", "period": "宋", "type": "诗", "title": "登定王臺", "paragraphs": ["湘中十七門，層層居中央。", "經營自何代，傳是漢定王。", "窮力致遠士，側身思咸陽。", "地褊乃後絕，炎靈久無光。", "今非昔所望，林麓深青蒼。", "歌舞來其上，軍營在其旁。", "國人記本始，祠典脩烝嘗。", "嘉節近楚俗，羈懷渺湖鄉。", "野菊豈不採，含英待秋霜。", "風騷企高調，登覽獨成章。"]}