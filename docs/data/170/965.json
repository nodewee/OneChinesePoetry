{"author": "釋居簡", "period": "宋", "type": "诗", "title": "上錢昭文", "paragraphs": ["拄天有佳木，青跨雲沉沉。", "不知幾何高，四海分清陰。", "悠然響虛籟，萬象寂若瘖。", "寒則爲陽和，盎盎春晝深。", "穆若吹清泠，六月消煩衿。", "烈風益遒勁，厚地盤崎嶔。", "濃翠出雲雨，大旱徯作霖。", "巍巍架明堂，枝幹端可尋。", "上有孤鳳凰，下有衆羽禽。", "和樂聲成文，戛擊韶濩音。", "大雅得指歸，一洗鄭衛淫。", "向來艱難際，凡才空滿林。", "天風一披拂，寸碧開遥岑。", "遂使化弦改，人命蟻出燖。", "大哉德曰生，抑見天地心。", "悠悠江海人，蜀道捫井參。", "懷土如仲宣，破囊無一簪。", "回首白玉霄，欲往勇不禁。", "區區竟何有，有句如惜金。", "金亦不足惜，鑄作頌與箴。"]}