{"author": "程珌", "period": "宋", "type": "诗", "title": "伐千秋巨木竟梁梅堂", "paragraphs": ["二木盤根三千秋，萬斧過之無敢視。", "今辰有梓號國工，朋曹十數來睥睨。", "爲言此木難斤斧，上有蟠龍下伏虎。", "莫教驚動萬年枝，掣電轟雷三日雨。", "直須作法起南風，號召百神同力扈。", "昻昻頭角向梅堂，五六鎮星來作輔。", "坐令國勢鞏蘿圖，萬歲千秋奉明主。"]}