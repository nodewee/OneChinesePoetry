{"author": "趙汝譡", "period": "宋", "type": "诗", "title": "題浯溪中興碑", "paragraphs": ["蒼崖插浯溪，清漲濕元頌。", "費墨合屋高，千年此安用。", "鯨翻天寶末，雲滃朔方衆。", "還都迎上皇，嗚咽抱餘痛。", "兩宮重宴樂，萬國盡朝貢。", "當時紀成功，小雅見微諷。", "顔公發勁畫，金玉相錯綜。", "我於碑刻間，衆羽得孤鳳。", "艱危人物難，忠烈鬼神重。", "摹取掛野堂，英風凜生棟。"]}