{"author": "程珌", "period": "宋", "type": "诗", "title": "玉堂晝值有懷萬松", "paragraphs": ["鷄籠峯下萬松山，中有游民天地閑。", "左架虹腰上玄圃，右騎鰲背度飛關。", "幽壑流泉噴三峽，衮衮桃花翻浪雪。", "兩山對峙錦屏開，嫣紫肥紅仍炫白。", "十里松風百哢琴，丹書一枕卧殘春。", "何人共結無生社，冉冉青蜺下玉麟。", "九華突兀匡廬禿，幽深全似入盤谷。", "懷山一夜鬢如霜，畫作烟圖入洛陽。", "玉境那容凡骨洿，急草天章訊歸路。", "磨松琢石歌太平，亦表微臣報國恩。"]}