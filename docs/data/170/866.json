{"author": "程珌", "period": "宋", "type": "诗", "title": "子時歌", "paragraphs": ["順數方來兮，遡而上之洪荒。", "今不必短兮，古不必長。", "地有時而玄兮，天有時而黄。", "知靡草之先秋兮，又當知喬松之傲霜。", "知滄溟之連山兮，又當知大華之有長江。", "朝云西暮云東兮，豈期悉避乎陽光。", "入濛汜浴虞淵兮，又孰知其扶桑。", "吾烏乎而折衷兮，但當付萬化於茫茫。"]}