{"author": "釋居簡", "period": "宋", "type": "诗", "title": "送宇文尚書宣撫荆湘", "paragraphs": ["偉哉不世才，要爲天下奇。", "一鶚不待薦，自受虛皇知。", "力精運甓處，心切聞雞時。", "去年鎮南徐，前年來合淝。", "至今軍與民，念之如母慈。", "肖象繫遺愛，豈特甘棠思。", "便合登巖廊，虛襟待疇咨。", "春風玉筍班，夜光增陸離。", "荆楚天一方，有生懷保綏。", "不向繁劇地，何以觀設施。", "明明九重意，大任端自茲。", "諸儒浪誇詫，自許傅與伊。", "重內不重外，圖安不圖危。", "一旦大典章，瞢然如亂絲。", "始悟少更歷，雖悔將安追。", "有商六百年，不待試者誰。", "版築與割烹，中有輔相資。", "後世伊傅流，紛紛何多爲。", "公乎風塵際，卓犖起一夔。", "軒昂氣如虹，霹靂手欲龜。", "永懷更一行，策勳早言歸。", "坐理天下事，迎刃而解之。"]}