{"author": "劉學箕", "period": "宋", "type": "诗", "title": "太湖書懷", "paragraphs": ["清風起平湖，白雲生澗陰。", "佳時慘不樂，羈思苦難任。", "客子熱中腸，浩然懷故林。", "仲夏倏已過，草木鬰蕭森。", "萬物欣有託，吾生何崎嶔。", "念昔歲甫冠，自許雙南金。", "只今墮危塗，不如烟際禽。", "山水所素願，利名非宿心。", "何當返故廬，嘯傲蒼崖深。", "兩鬢豈長綠，勿枉吳霜侵。"]}