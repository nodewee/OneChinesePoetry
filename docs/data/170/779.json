{"author": "趙汝譡", "period": "宋", "type": "诗", "title": "寄題王宗卿答春堂", "paragraphs": ["天德不可名，煦濡在三春。", "母恩不可報，愛慕極終身。", "粲粲白華士，築堂奉其親。", "堂前種叢蘭，堂後植脩筠。", "列卿禁武近，出牧藩條新。", "起居佩慈訓，平讞宣皇仁。", "屬懷音書遥，曷慰色笑頻。", "馳神越海嶠，竦睇徹昏晨。", "鼎鍾曾足多，滫瀡良未珍。", "請將蓼莪義，一爲君子陳。"]}