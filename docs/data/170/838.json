{"author": "程珌", "period": "宋", "type": "诗", "title": "揭富陽孝子門", "paragraphs": ["去年何明正，有女方笄年。", "母病偕幼弟，奉佛祈病蠲。", "既蠲未全已，剖肝代蘭荃。", "今年盛立旺，二子亦奇偉。", "兄肝起母病，弟復先割股。", "人生貴男兒，愧此簪笄女。", "峩峩儒冠弁，愧此田家子。", "予謬爲令長，冥愚化不宣。", "彼直天性厚，或以上澤覃。", "勞之緡酒廩，重爲此詩篇。", "揭之旌其門，觀風盛采旃。", "既以勸邦人，庶幾風普天。"]}