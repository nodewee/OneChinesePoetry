{"author": "釋居簡", "period": "宋", "type": "诗", "title": "孤山行", "paragraphs": ["盛時考槃古逸民，湖山草木咸知名。", "至今八篇爛古錦，豈特五字如長城。", "長驅萬騎到其下，束手按甲循牆行。", "大邦維翰蔽騷雅，遐衝既折猶精神。", "抗衡劇孟一敵國，彈壓西子孤山春。", "死諸葛走生仲達，送修靖邀陶淵明。", "聚蚊莫及怒雷迅，老瓦不亂黄鍾鳴。", "清彈豈爲賞音廢，自芳更問林扉扃。", "鷗盟未冷浪拍拍，弋者何慕鴻冥冥。", "水流山空鶴態度，冰枯雪寒梅弟兄。", "梅當成實自調鼎，鶴既生子仍姓丁。", "鄉來偶同賦招隠，老去亦各相忘形。", "故廬夜夜月如晝，少微耿耿天無雲。", "千金儻可市駿骨，萬古適足空凡群。", "百身可贖但虛語，九原喚起知無因。", "爲公滿酌井花水，酹一抔土公應聞。"]}