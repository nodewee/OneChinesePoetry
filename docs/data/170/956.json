{"author": "程珌", "period": "宋", "type": "诗", "title": "題朝陽亭", "paragraphs": ["暉暉朝陽亭，亭前鍾阜青。", "巖陰尚積雪，光彩浮初晴。", "亭下清溪水，滑流新泮冰。", "雙鳬知隨陽，亦逐流澌行。", "亭中賢主人，快此景物清。", "開門延客入，掬雪當泉烹。", "凌蹙淮水漲，修鱗爛銀瓶。", "更酌秦淮春，配此玉豉羹。", "了無一物俗，表裏俱蓬瀛。", "宇宙有佳致，心清境乃并。", "甚愛主人賢，澹然遺世營。", "不言飲人和，恂恂發天誠。", "清處亦絕奇，亭亭秋露莖。", "胸中足丘壑，城頭亦林埛。", "不與風月期，結屋謾茅菁。", "却慚最下客，形穢識不靈。", "宿懷幽深趣，侵尋塵坌攖。", "一官冷於鐵，癡坐如凍蠅。", "喚來俎豆問，不知梅已英。", "清賞可無傳，陋語恐難徵。", "春風送鵬程，睠言尋此盟。"]}