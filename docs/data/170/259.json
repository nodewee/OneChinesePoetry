{"author": "汪晫", "period": "宋", "type": "诗", "title": "景蘇堂新復上李明府", "paragraphs": ["先生德政殊清明，斯堂故以景蘇名。", "可憐向苦糟麯厄，東撐西柱懸河傾。", "一從公來忽嗟嘆，不日雲斤還舊觀。", "敗棟宅鼠壁篆蝸，湧翠流光復輝煥。", "坐想岷峨遠山碧，先生已矣遺陳迹。", "華陽三十六篇詩，今日拂塵炯全璧。", "自來蘇李兩名家，斯堂二賢愈光華。", "看公了却此縣債，步武先生雲路快。"]}