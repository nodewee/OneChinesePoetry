{"author": "劉學箕", "period": "宋", "type": "诗", "title": "廞庭自三山送荔枝分韻得緗字", "paragraphs": ["炎精孕秀儲氣詳，荔枝結實魁羣芳。", "我有猶子客南服，千里眷念情不忘。", "星馳走寄一千顆，伏暑火熾勞取將。", "筠籃初開氣芬溢，稍覺四座浮清香。", "驪珠燦爛光奪目，琱盤飣餖羅滿堂。", "先廟未獻不敢嗅，色味雖鮮那敢嘗。", "少須祀畢分送似，賓友拉至紛攫攘。", "絳囊初剝拆霞縷，玉臉旋綻流天漿。", "手持奈此水晶粒，地積更詫雲錦裳。", "海鄉因記少日好，遶樹食啗高價償。", "婆娑碧綠擁平野，丹苞縠皺暉朝陽。", "初驚星火爭燿熠，久訝彩鳳爭翱翔。", "薰風吹開碧雲葉，綠水宛類翻頳魴。", "只今老大將底用，食此感激意故長。", "君不見方紅陳紫列紺緗，三十二品裁中郎。", "丁香核小味甘潔，何似釵頭十八孃。", "天生美實限南北，長安路遠價愈强。", "只今生食享至味，不數家漬鹽蒸方。", "又不見宣靖文物全盛時，貢輸不減開元唐。", "輶車縱橫繡衣使，海內騷動封紙黄。", "妙品人家那可得，置以走轍加浮航。", "似聞供上祗纖悉，往往盡入公侯王。", "驪山往事不古鑒，艮嶽馴致烽烟狂。", "祇今故老尚能說，空使悲憤縈肝腸。", "書生不負醫國手，賦成何日奏明光。", "不如且喚吳姬輩，笑擘輕紅入醉鄉。"]}