{"author": "程珌", "period": "宋", "type": "诗", "title": "代上楊誠齋", "paragraphs": ["杜陵已醉老坡仙，生後百年恨不及。", "那知開眼大江西，突兀見公正冠幘。", "凜然清風不可攀，千載懦夫毛骨栗。", "暇時略吐胸中雲，坐使九霄成五色。", "未辨執樂三千指，不計酒材七百石。", "落然收寶入丹田，歸省廬阜千尋碧。", "那知城裏住相如，但信城東有太白。", "一時餘子皆鷁退，家有諸郎傳正脈。", "世塵千劫都磨盡，獨有詩緣渺亡極。", "天欲留公在世間，管領風月長爲客。", "彩鳳一鳴天地靜，安得微吟容晚出。", "巨止青山吞澤芥，許投頑石博拱璧。", "先丘宰木已參天，幽碣未刊但惕夕。", "魯山四絕先李文，誼貫幽明光存歿。", "先生匹素不可辜，儻得烟雲生勃鬰。", "化爲匹錦授丘遲，磨鈍爲銛希萬一。", "要是人貪常熟書，非關買菜復求益。", "詎敢限字如昔聞，小大當唯意所適。", "庶幾挂在露寒堂，琅然一讀意一釋。", "不須點白鱠松鱸，解衣卧聽歌赤壁。"]}