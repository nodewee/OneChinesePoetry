{"author": "程珌", "period": "宋", "type": "诗", "title": "壽皇子  其三", "paragraphs": ["皇穹發靈，炎圖中興。", "南呂調儀，運叶千齡。", "金相玉質，虎步龍行。", "親師問道，日進月新。", "以是事親，忠孝一忱。", "以是格天，昭徹一心。", "人之忠佞，事之幾萌。", "至則能斷，舉無遁情。", "夫是以清明在躬，志氣如神。", "綿綿若存，爲天地根。", "非道之外，他有長生。", "又况秋飲沆瀣，宵見南極。", "風雲叶和，海邦寧謐。", "楓宸椒禁，兩宮怡愉。", "忠厚所根，仁浹閻閭。", "願壽多男，洋洋康衢。", "天賜玉巵，人歌紫芝。", "磐石蘿圖，維熊夢奇。", "孔蔓且碩，時萬時億。"]}