{"author": "黄伯固", "period": "宋", "type": "诗", "title": "淵靚亭", "paragraphs": ["江山無古今，闡發自我輩。", "心期得地勝，有目皆一快。", "負郭西繚川，衆流翕以匯。", "水光開三面，結屋此其最。", "囂塵劃清漪，景象極爽塏。", "泓澄湛寒碧，潭影尤可愛。", "巖前列烟樹，翠色聯不解。", "盤坳石下瞰，林立錯奇怪。", "雄觀喜新獲，曠境了無碍。", "人謀孰使然，天作若有待。", "學宮爾多士，游息於此在。", "豈但濯爾纓，亦可湔爾佩。", "翛然魚在藻，行矣鯤化海。", "維茲淵靚名，妙處默領會。", "中庸至矣夫，智者樂在內。", "水德本無虛，人心亦清灑。", "即物以察己，致之不在大。", "清源堪疏瀹，世慮滌昏昧。", "曾子浴乎沂，不出一唯外。", "淡乎賈傅心，或可分一派。"]}