{"author": "趙汝譡", "period": "宋", "type": "诗", "title": "訪張宣公書院", "paragraphs": ["神龍翔慶霄，威鳳乘陽暉。", "德隆昌運合，教薄英才衰。", "聖武起王功，哲儒植邦基。", "溫純州殿講，深切玉璪規。", "賢軌寧遽傾，休風倏潜移。", "巧緣一州將，輟此萬乘師。", "退抱康世模，濟川舍其維。", "收士雲麓深，會友雪嶽奇。", "閔曾行獨顯，呂葛策未施。", "絕響曠孰嗣，素編烟今垂。", "永眷游習地，載瞻燕居儀。", "駕言往城南，翻動湘中思。", "景迫昧見道，登堂惘如遺。", "方池秋泉清，脩徑晨露滋。", "荷老莫採折，草荒欲芟治。", "徘徊重撫事，詠歎空復辭。"]}