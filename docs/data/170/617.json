{"author": "周端臣", "period": "宋", "type": "诗", "title": "白虎行", "paragraphs": ["女脩玄鳥開嬴始，附庸于周自非子。", "由襄寖强三十世，末命昭莊踰崛起。", "殺降濺血長平坑，返戈盡篡天王城。", "黷兵不戢恃彊大，物忌太盛終當傾。", "邯鄲賈人識奇貨，發謀不惜千金破。", "窈窕尊前歌舞人，腹中已孕秦家禍。", "怙勢陵威奮餘烈，怨氣愁聲九州裂。", "虎暴狼貪天使然，六國未滅嬴先滅。", "天道何曾長助彊，豈知用柔能勝剛。", "君不見後來項羽戰無敵，却使山河歸漢王。"]}