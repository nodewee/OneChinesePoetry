{"author": "劉學箕", "period": "宋", "type": "诗", "title": "賓從集藕花堂分韻得園字二十韻", "paragraphs": ["流金爍石火燎燔，何地泄此畏暑袢。", "草堂幸有茆三間，冷浸十畝泉有源。", "泉音琮琤下空山，金石戛擊聲潺湲。", "太華峰頭十丈蓮，吾儂玉井親移根。", "開華結實今幾年，紅幛綠蓋風翻翻。", "捲舒萬柄摇蒼烟，香苞芳萼錦綺緐。", "雲將急雨珠濺圓，日焙晴酣香勝蓀。", "龜魚竊廕鷗鷺眠，勾致屬玉棲雙鴛。", "房青子碧甘剝鮮，藕白條翠冰堆盆。", "嚼之清泠醒醉魂，猶可招邀慰文園。", "君胡不聞李謫仙，聲名飄然譽開元。", "忽傳詔草白蓮序，一掃意到無餘言。", "又知蘇州韋不凡，風清月曉之江樊。", "形容委曲識花趣，妙語歷歷成訂論。", "我今對花難著句，挹取香氣臨窗軒。", "俱來亦有二三子，將壇共築旗同攑。", "搜吟速下一轉語，縮手無畏前輩尊。", "但今取之二老間，勿效碔砆亂璵璠。", "少需紅日西沉山，從容特爲開芳尊。", "晚色婉靜更麗娟，詠到東方生曉暾。"]}