{"author": "劉學箕", "period": "宋", "type": "诗", "title": "送庾姪親迎延平李先生家", "paragraphs": ["庾郎吾家千里駒，朝莫勤苦讀父書。", "少年綽有老成態，月旦考訂評鄉閭。", "明當別我擇賢妃，結束琴劍誰挽裾。", "春空吹晴惠風暢，烟草弄色和氣舒。", "野橋融洩柳絮合，石岸慘愴鳴鶢鶋。", "乘龍有期弗獲餞，數椽政葺淵明廬。", "旅愁冥思莫排遣，離恨掛臆難掃除。", "况當春晚氣暄淑，著人欲醉甘醴如。", "修程所囑善養攝，禮畢蚤辦雙輪輿。", "婦翁傳道世大儒，習俗再使淳古初。", "稔知賢舅繼家學，子如從之師有餘。", "歸來阿叔待審訂，義路禮門從廣居。"]}