{"author": "趙汝譡", "period": "宋", "type": "诗", "title": "高文廟", "paragraphs": ["盛朝陵谷遠，遺廟林麓長。", "美哉漢二君，百世常流光。", "功高拯塗炭，德盛敦農桑。", "興禮表儒化，授經恢士方。", "盡令秦網壞，汔復周道康。", "下國崇明祀，令人薦嘉嘗。", "豆籩列臣佐，冠佩參侯王。", "蒼髮商山中，素編穀城傍。", "曾云絳灌輩，敢厠蕭曹行。", "奇才洛陽子，抱策意激揚。", "蘭芷弔沉汨，風沙歎遊湘。", "遇合從古難，賦騷空自傷。", "逮平襲衰緒，終獻委絕綱。", "罔念開承初，巍巍炎祚昌。", "階庭上蘚迹，祝史陳椒漿。", "跪起敢不敬，詠歌獨無忘。"]}