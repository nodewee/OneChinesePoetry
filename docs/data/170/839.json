{"author": "程珌", "period": "宋", "type": "诗", "title": "送夏明叔歸建寧", "paragraphs": ["頃與君別時，君頤未生髭。", "曶曶二十年，驚見紫髯奇。", "相逢不相識，視刺乃得之。", "尊酒出文卷，芙蓉陰未移。", "白露團虛簷，素蟾墮寒池。", "胡爲於此時，與君又語離。", "自言甘旨急，毋失舊舘期。", "丈夫屬有志，富貴無定姿。", "願君勉自力，上以慰親思。", "明年寒鴈來，殷勤寄書詞。", "爲報秋風高，吳仙得桂枝。"]}