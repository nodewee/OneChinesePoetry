{"author": "程珌", "period": "宋", "type": "诗", "title": "辛亥冬交石阻風三日", "paragraphs": ["陰崖老虎殺氣驕，一噫三日攪泬漻。", "日寒不焰雲飛逃，乾坤蟻轉東南高。", "疾勢已作奔天濤，餘威猶捲少陵茅。", "魚鼈怖死蛟龍號，舟中性命如鴻毛。", "起來危立大江皋，白沙黄塵紛驛騷。", "徐呼風伯入苹蒿，指撝八極建六鼇。", "翕張橐籥吾誰曹，太平之風不鳴條。"]}