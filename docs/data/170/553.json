{"author": "劉學箕", "period": "宋", "type": "诗", "title": "上王通守傳易數", "paragraphs": ["大哉皇羲古神聖，八卦始畫天地闢。", "乾效於天坤法地，六子運用眇難測。", "天理人文一宣朗，萬化昭然從此出。", "發明洊更三聖手，動靜機緘皎如日。", "自從戰國周綱頹，是道亦幾乎暫息。", "漢儒衆說徒專門，後世可聞無幾及。", "傳流吾宋盛文物，學老儒宗相繼述。", "濂溪伊洛紹韋編，數至邵公精算策。", "祗今南渡九十年，統會宗元孰探賾。", "恭惟先生藴其祕，口不宣言藏以臆。", "愚雖不敏敢敬請，願執門牆灑掃役。", "先生學識際天人，先生手提六經筆。", "俯察仰觀關鍵透，虛激寸心參太極。", "不鄙愚昧謂之進，啟迪狂迷窺奧閾。", "他年衣鉢得親傳，誓言力造神明德。"]}