{"author": "劉學箕", "period": "宋", "type": "诗", "title": "簡康姪求先君石山", "paragraphs": ["見好山如見高人，遯世冀繭清浄身。", "見拳石如接佳友，手摩挲愛逾瓊玖。", "我生嗜好不有冗長物，寓意蕭閒祇在青山并怪石。", "往年都梁得靈壁，名以催詩延座側。", "去載還自嶓冢江，女媧溪頭纔落帆。", "山靈見知情不凡，乞我清波一塊川墨塗巉巗。", "屏山嵯峩高雲衢，五畝下著吾儂居。", "窗扉面面挹山色，真山假山互崷崒。", "舊藏英道數峯碧，怪怪奇奇總拈出。", "一丘一壑在胸臆，烟雲盡向空齋集。", "君家一峯良可惜，埋沒庭除沙土蝕。", "尚思阿翁存手澤，何不遣歸慰岑寂。", "楚人亡弓楚人得，在彼在此理則一。", "小詩代簡言從容，子心坦蕩詎執違與從。", "儻令長鬚勤送似，待予大書特書榜曰飛來峰。"]}