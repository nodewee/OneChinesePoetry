{"author": "趙汝譡", "period": "宋", "type": "诗", "title": "游雷氏園懷吳公德夫", "paragraphs": ["城丘煥朝景，郊甸熙春陽。", "誰能不行游，及爾聊徜徉。", "華棟敞中園，珍潭注方塘。", "惠風翼嘉殖，時鳥流音翔。", "豈伊丹卉間，而有修幹蒼。", "靡迤既徐步，縈紆亦深藏。", "憶與仁里親，攀翻玩幽芳。", "撫迹已成故，斯人安可亡。", "前洲起新漲，遠岫收殘光。", "憑檻久悵望，江雲眇何長。"]}