{"author": "周端臣", "period": "宋", "type": "诗", "title": "奉謝芸居清供之招", "paragraphs": ["生平愧彼蒼，得飽非耘種。", "自揆蔑寸長，居然叨薄俸。", "朅來桂玉地，幸了藜藿奉。", "日昨訪芸居，見我如伯仲。", "劇談闢幽荒，妙論洗沉痛。", "呼童張樽罍，芳醪啟春甕。", "乃約屏羶葷，初筵俱清供。", "珠櫻映翠莢，光色交浮動。", "佳境喜漸入，愷之未癡惷。", "屬厭薦春萌，雋永咀秋葑。", "黄獨忽登俎，味借蜂蜜重。", "翻憐少陵翁，山雪入吟諷。", "早韭晚菘輩，吾家所售用。", "列品不自珍，而與朋友共。", "琱盤放手空，適口頗恣縱。", "日暮雨催返，虛窗結清夢。", "寄語五侯鯖，從茲勿勞送。"]}