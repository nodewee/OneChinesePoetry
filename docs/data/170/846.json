{"author": "程珌", "period": "宋", "type": "诗", "title": "高宗皇帝寶訓終編錫賚進詩", "paragraphs": ["紅雲一朵金爐煙，黄傘亭亭午漏傳。", "龍床猶御金華殿，方進群儒讀寶編。", "編中並載神堯語，三十六年真復古。", "祇今安用讀遺書，卓然已復光前緒。", "高皇當日濟艱難，猶在經綸未備間。", "今日山東河北地，百年羶去一朝還。", "更有祖宗傳國璽，琢於元祐隆平際。", "玉光射日篆雲飛，今日煌煌登寶几。", "高皇一笑在天靈，神孫今日再中興。", "錫與千秋萬歲齡，甲兵洗盡年豐登。", "群臣尚或呻佔畢，微臣但拱坳頭立。", "芳筵華秩及龍媒，亦拜聯翩自天錫。", "更憶先朝徹講餘，有臣曰軾感恩腴。", "願對紫薇花影下，試草招來贊普書。", "今也梯航慕中夏，無復更待招來者。", "微臣但摩千丈松，敬賡吉甫中興雅。"]}