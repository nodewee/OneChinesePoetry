{"author": "釋居簡", "period": "宋", "type": "诗", "title": "和六一居士守汝陰禁相似物賦雪", "paragraphs": ["漣漪碎剪成新萼，廉纖带雨尤輕薄。", "人間但見巧番騰，天上不知誰制作。", "九地瑕疵都粉飾，重雲揞塞難恢廓。", "曉光奪目增眩轉，夜色侵燈尤閃爍。", "康莊充斥去無路，老幹壓低摇不落。", "寒稜凍得水生皮，氣艷冷欺裘擁貉。", "可勝思苦相嘲謔，旋忘手凍爭拏攫。", "亂委平堆可照書，圓瑳小握供彈雀。", "靜聞裂竹亟扶顛，勇作探春思躡屩。", "犯寒果勝附炎熱，苦饑預慶歌豐樂。", "長鬚嫩煮蚓方泣，小龍新破團初瀹。", "默觀造物真戲劇，更看一色吞沙漠。", "載賡險韻付銜枚，孤軍大敵空橫槊。", "寡和尤知白雪高，非偶自貽齊大噱。"]}