{"author": "劉學箕", "period": "宋", "type": "诗", "title": "僊洲呈劉伯益沈莊仲", "paragraphs": ["杜門久經時，老我徒謬悠。", "平生山水心，汩汩不暇謀。", "今辰定何辰，木落風露秋。", "忘懷兩佳士，共約來僊洲。", "杖藜欣躋攀，空濛翠烟浮。", "解带小盤礴，尋勝還經丘。", "捫蘿坐石冷，俯澗穿林幽。", "露重巾屨濕，涉歷青山頭。", "瀑泉盡生寒，晴雪散不收。", "蜒蜿下大壑，一闖千丈虬。", "歸來坐危亭，興與孤雲留。", "野草爲誰好，巗花徒爾愁。", "昔賢有遺蹤，俯仰歲月流。", "慨嘆不自禁，陶然聊消憂。"]}