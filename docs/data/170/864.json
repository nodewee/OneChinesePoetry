{"author": "程珌", "period": "宋", "type": "诗", "title": "奉送季清赴山東幕府", "paragraphs": ["黄雲銜雪天模糊，有客飄然出上都。", "青絲絡馬銀兜鍪，紅錦䩨弓金僕姑。", "劍光壓匝照路隅，帕首百騎前訶呼。", "不知客本山澤臞，今胡爲者意氣粗。", "自言有將新孫吳，我欲與之同滅胡。", "嗚呼亡胡豈難且，病兵怯將自逃逋。", "胡不觀昔我藝祖造中區，以兵爲國垂洪模。", "河北河東義勇徒，二十四萬鼓應枹。", "中興益振尺五符，世忠淮左聚熊貙，劉錡淮西貔虎俱。", "上流岳飛彎天弧，金陵張浚羆搏狐。", "單于臺下雖寬誅，采石山前已斷顱。", "邇來殘虜尚窺窬，門內群寇更睢盱。", "胡乃朘剝及其膚，豈止牛羊不求蒭。", "我欲別幕飛於菟，十萬一屯淮之區。", "技閑器利整平居，幟明鼓震蒐彼廬。", "精神所折虜如無，而况山東群盜乎。", "五符儻缺聽其虛，十年且盡一賦租。", "斬然圻畫勿牽渠，他時混一更新圖。", "偉哉玉帳得通儒，君復碧油吐良謨，凌烟豈一貂蟬與。"]}