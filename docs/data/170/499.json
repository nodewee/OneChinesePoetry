{"author": "劉學箕", "period": "宋", "type": "诗", "title": "安康中秋書懷", "paragraphs": ["去年中秋吾廬成，月華逾晝風露清。", "今年中秋來安康，風凉雨冷天無光。", "去年把酒諸子與，月落尊空未歸去。", "今年把酒興如故，有月無月不須慮。", "婦翁歡喜婿遠來，阿婦見爺雙靨開。", "是風是雨是明月，管甚陰晴與圓缺。", "但願吾身益强健，莫使骨肉嘆南北。"]}