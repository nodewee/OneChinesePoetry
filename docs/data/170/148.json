{"author": "徐璣", "period": "宋", "type": "诗", "title": "壽湯侍郎", "paragraphs": ["東括神仙府，三巖福地通。", "異人多接迹，相種况同風。", "質有璠璵粹，姿全鼎鼐隆。", "文章親視草，丰度早乘驄。", "紫橐潜藩貴，金題秘殿崇。", "寬卑時自理，誠恪歲乃豐。", "身在凝香處，人居和氣中。", "鶑聲春藹藹，花影日融融。", "劍佩沙堤近，謳歌建水同。", "願瞻崧嶽表，長與轉洪濛。"]}