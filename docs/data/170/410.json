{"author": "劉學箕", "period": "宋", "type": "诗", "title": "古交行", "paragraphs": ["君居京江頭，我住武夷曲。", "平生風馬牛，道路幾重複。", "會面情相親，卜室欣相隣。", "傾蓋一笑粲，恍然如故人。", "君家義聚五百指，堂上怡怡奉甘旨。", "收書萬卷不言貧，撫卹孤嫠甚勤止。", "我家煢獨與君似，自我之出誰料理。", "歲晚團圞未得歸，感事捫膺但增恥。", "知君念我留客裏，每見時能具羞匕。", "心吐肺肝所同然，尊酒論文日終晷。", "古靈故家好孫子，披覿芝眉因識李。", "博洽多聞世希比，頃刻龍蛇飛剡紙。", "我慙學術殊不逮二君，二君愛予心良勤。", "交遊情鍾固以類，愧以蕭艾聯蘭薰。", "常恐此時心，易變作甘醴。", "欲君持此心，淡若秋江水。", "古人心交尚道義，今人利交尚權勢。", "古道於今何寂寥，傷心不識古交意。", "兩君姿質俱精金，百煉不改色愈明。", "兩君體性如美玉，渾渾厚厚藴諸櫝。", "上映亭亭巗上千歲之孤松，下方磊磊豐山百世之霜鐘。", "松青不變四時色，鐘鏗一朝振文物。", "予何人哉得附驥，勉勉詎敢自暴棄。", "日莫長歌伐木篇，三復詩人琢磨義。"]}