{"author": "趙汝譡", "period": "宋", "type": "诗", "title": "和葉水心馬塍歌", "paragraphs": ["昔年家住長安里，春風盡日香塵起。", "紛紛車馬過綺陌，買花人多少人識。", "王侯第宅連苑牆，粲若瓊蘂敷丹房。", "花窠近取馬塍本，曲欄高檻深迷藏。", "主歡對客小舉袖，擊鼓吹簫滿前後。", "真珠一斛聘國姝，琥珀千杯酌天酒。", "幾年農器不鑄兵，雨耕雲穫歌且行。", "種花土腴無水旱，園稅十倍田租平。", "挐音來近菰蒲住，演漾迴溪通枉渚。", "霜晴沙淺橘林明，日暮水渾魚網聚。", "東門故侯應自許，灞陵醉尉寧須怒。", "何當學稼隨老農，荷鋤驅犢田中去。"]}