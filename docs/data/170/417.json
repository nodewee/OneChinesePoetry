{"author": "劉學箕", "period": "宋", "type": "诗", "title": "政仲留飲醉書長句", "paragraphs": ["春歸無計堪留連，川原暗綠屯雲烟。", "涓涓澗谷聲潺潺，夜來急雨春風顛。", "天公知我愛山癖，晨光薄林曉日出。", "浮陰掃盡山屹立，疊嶂層巒凝黛濕。", "此時來訪故人居，羶葷爲我開兵厨。", "真珠滴槽不用沽，沉酣相忘於江湖。", "我不如阮公籍，相逢一醉六十日。", "君莫傚陶淵明，欲令明朝重抱琴。", "且須相從痛飲師，尊前落魄同襟期。", "何如沉沉深夜剪韭共春酌，細誦工部生前相遇銜杯詩。"]}