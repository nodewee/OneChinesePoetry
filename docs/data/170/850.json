{"author": "程珌", "period": "宋", "type": "诗", "title": "登紫微崖", "paragraphs": ["富池大信江千里，三日醉卧烟蓬底。", "曉來推蓬登斷岸，因憶牧之呼屐齒。", "九華隆隆閘天脊，微雲低度差參是。", "百喚牧之如不聞，剝脫塵痕見文字。", "今年十月天未霜，木葉留露光嶷嶷。", "興亡風流不可論，蒼松怪石還如此。", "我今與子陟層巔，酌酒賦詩云樂只。", "後來誰復是牧之，斜陽歸路芙蓉水。"]}