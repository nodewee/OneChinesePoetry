{"author": "劉學箕", "period": "宋", "type": "诗", "title": "妾薄命", "paragraphs": ["佳人命薄今古悲，苦樂在人知者誰。", "鏡鸞窺損春黛眉，洞房不出藏繡幃。", "二十許嫁豪家兒，阿爺已受筐篚儀。", "心旌暗許良人隨，那知中道前議非。", "父母反覆志願違，嫁歸只得隨身衣。", "金幣粧飾無所齎，婦德婦容雖守持。", "阿姑色厲妯娌嗤，良人輕賤恩意虧。", "春波不似鴛鴦齊，春風不如雙燕飛。", "妾非無聲不敢啼，妾非無淚不敢垂。", "此身自恨生不時，怨讎父母將何爲。", "不如携將六尺帛，黄泉冥行與世辭。", "父母安用深致思，此身期與良人知。"]}