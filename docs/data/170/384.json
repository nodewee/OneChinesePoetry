{"author": "劉學箕", "period": "宋", "type": "诗", "title": "社日喜晴分韻得前字", "paragraphs": ["夜來急雨淙飛簷，脫驚紅日輝潭川。", "梨花有情朝露重，柳带無力春風顛。", "傍簾新燕低拂掠，入檻戯蝶相聯翩。", "今晨天氣亦佳爾，一春未見茲晴暄。", "綠陰林下笑聲好，簫鼓賽社祈豐年。", "金穰屢豐豈不好，米賤更苦人無錢。", "太公九府法已弊，楮幣印出私相權。", "所司轉變無善策，低昂用否難流傳。", "縣官那更租稅急，白紙不問黄榜蠲。", "窮民非負實無有，里正罰責殊可憐。", "吾儂雖樂此日美，釂白醉倒春風前。", "却愁烟雨暗春晚，米價頓長民憂煎。"]}