{"author": "劉學箕", "period": "宋", "type": "诗", "title": "分題得雪浪齋石", "paragraphs": ["四海廣大萬山立，奇怪崷崒幾巗石。", "棄而違者庸有之，愛樂每恨沙土蝕。", "忽然一旦獲所遇，刮垢磨光呈美質。", "騷人諷誦脫諸口，世寶不減和氏璧。", "東坡居士豈好奇，偶爾得之心良怡。", "巨盆沃以清漣漪，脈絡雪浪縱橫施。", "平生我屢哦此詩，恨不見石心飛馳。", "何人志古墨寫跡，剡藤染就貼東壁。", "似是而非不可知，誦詩對畫長嗟咨。"]}