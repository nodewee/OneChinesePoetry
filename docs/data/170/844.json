{"author": "程珌", "period": "宋", "type": "诗", "title": "輓朱侍郎", "paragraphs": ["卜宅從先壟，駕言練日良。", "飛盖騖玄駟，古柳被龍㡛。", "按轡且徐驅，聽歌薤露章。", "憶昔朱峯仙，浩劫思陶唐。", "貂蟬換羽衣，翩然來帝旁。", "西車極岷峩，南佩窺瀟湘。", "高牙開桂林，瑞節照襄陽。", "多少經綸業，春風散八荒。", "歸來不言功，低簪鴛鷺行。", "一朝侍甘泉，天渥方對敭。", "堂堂山立姿，九尺鬢眉蒼。", "胡爲勇不留，瑶宮去路長。", "夫人有令德，威鳳趣歸凰。", "輪摩同入道，未忍遽相忘。", "春天渺無際，春花堪斷腸。", "祇今楓林崗，雙玉一時藏。", "西南多甘棠，日莫人凄凉。", "風月三千篇，爛爛光生香。", "佳郎與快婿，門戶未渠央。", "三者無一憾，嗚呼公不亡。"]}