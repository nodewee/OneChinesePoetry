{"author": "程珌", "period": "宋", "type": "诗", "title": "壽皇子  其二", "paragraphs": ["太初孰元，渾淪蒙密。", "彌漫宇宙，一氣沕潏。", "孰知是時，無極有極。", "天高地下，人生物出。", "疇雖未分，易雖未畫。", "行乎其間，充滿周悉。", "炎黄啟序，姬孔抉機。", "陶爲泰和，數千其期。", "寫爲六經，萬言具垂。", "太史變法，漢唐續維。", "迄于我宋，皇皇巍巍。", "百代以下，上接農羲。", "畏天若臨，視民如傷。", "消斥姦佞，登崇雋良。", "急將寬兵，我武維揚。", "選牧與部，仁風以翔。", "節用裕下，根深本强。", "身修國治，綱舉目張。", "由經而史，自皇而王。", "以暨我朝，同此一綱。", "天賦高妙，學力深詳。", "上而河洛之圖畫，近而我祖之憲章。", "貫千古於旦暮，歛一心於混茫。", "大哉斯學，夫豈經生學士析解章句而已哉。"]}