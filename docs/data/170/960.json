{"author": "釋居簡", "period": "宋", "type": "诗", "title": "塘淫", "paragraphs": ["蒼官百夫雄，盤錯千仞岡。", "鐵幹紫尤勁，銅柯青更剛。", "屢吞霜雪敵，弗受斤斧戕。", "支厦不爲柱，跨壑猶飛梁。", "胡爲在泥滓，斷岸繄關防。", "豈伊堅貞姿，泥滓永相望。", "中分枵其中，脗合相抵當。", "彼巧事穿鑿，我方信行藏。", "惟其司出內，秉彝德之常。", "謹口飽涵畜，與時相抑揚。", "持滿豈無道，損餘端有方。", "尾閭小溟渤，砥柱回污潢。", "瞥爾手翻覆，枯涸隨汪洋。", "叔度萬頃陂，未足與較量。", "匠氏弗遇郢，才不登俊良。", "藐然用其小，約水不得洚。", "有若古豪雋，落落吞湖江。", "遭時發所藴，利澤何其厖。", "時哉倘不逢，蕙帳雲霧窗。", "獨善與兼善，一轍元非雙。", "任大豈遺小，養浩惟能降。", "對此一感慨，勿謂吾言哤。"]}