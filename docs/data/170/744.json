{"author": "黄伯固", "period": "宋", "type": "诗", "title": "雙清閣詠雪", "paragraphs": ["箕伯宵聲怒，髽童早語咍。", "飛花先臘白，和氣覺春回。", "暗動雲都簇，先憑雨作媒。", "有情皆噤慘，無物不低摧。", "闊灑吞平野，斜飛透隙埃。", "朦朧山下路，孤絕水邊桅。", "厚載危傾壓，陰機巧剪裁。", "溪流連底瀝，蒙嶺徹尖堆。", "妬舞時飄袖，催詩賸遣材。", "高將凌玉闕，清可並瑶臺。", "密密疑霏屑，紛紛認落梅。", "諏龜占䆉䅉，宿鷺歛毰毸。", "凍案呵吟筆，高樓殢酒盃。", "市衢停轍迹，香篆冷爐灰。", "試問麻衣詠，何如柳絮才。", "一時聊紀事，著句郢難陪。"]}