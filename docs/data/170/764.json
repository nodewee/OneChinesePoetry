{"author": "趙汝譡", "period": "宋", "type": "诗", "title": "爲趙振文賦馬塍歌", "paragraphs": ["舊聞城北有馬塍，聚花成錦常留春。", "我家苕水近來到，輸他年少尋芳人。", "相誇此地百金惜，閒出奇花萬錢直。", "接貼翻騰費工巧，揀搆移將鬭顔色。", "園翁愛花如子孫，寸生尺長勤培根。", "南鄰北鄰貧富改，獨守養性經涼溫。", "兄今已得閒居趣，扁舟暫向官塘路。", "攀條摘蘂娛性情，對月看雲想風度。", "歌長詞逸不可當，鬢髮垂白吟滄浪。"]}