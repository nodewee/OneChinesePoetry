{"author": "釋居簡", "period": "宋", "type": "诗", "title": "謝張丹霞序疎藁", "paragraphs": ["裳織新雲錦，交尋舊布衣。", "荆蠻九鼎重，嶺海一官微。", "心事淵明是，天時伯玉非。", "談高方諤諤，調古獨巍巍。", "亦有蘭爲佩，能無簡絕韋。", "灌纓東磵水，訪舊北山薇。", "老我家何在，顛風鷁退飛。", "襪頭常反著，車轍每殊歸。", "但覺烏仍好，端知驥可睎。", "草中同臭少，爨下賞音稀。", "煮字徒相餉，忘言合見譏。", "牛腰繁卷軸，蚌腹欠珠璣。", "重借言如史，輕因鼠發機。", "毳雲甘寂寞，華衮借光輝。", "雞肋初無取，雲斤不足揮。", "樓寬長挂榻，月好許敲扉。", "踵息寧乖衆，心聲願聽希。", "李雖嘲杜瘦，孟不與韓違。", "末路宜多助，孤軍佇解圍。", "載驅慙款段，忍負鏤金鞿。"]}