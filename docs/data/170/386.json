{"author": "劉學箕", "period": "宋", "type": "诗", "title": "醉歌", "paragraphs": ["讀書求見古人心，閉門不知青春深。", "夜來東風掃浮陰，曉光薄林生遥岑。", "搜尋不覺出門去，綠暗溪邊楊柳路。", "詩章立願不復作，會景那知自成句。", "歸途晤語誰與從，眼前物物俱春工。", "崇桃積李事已晚，牡丹正麗酴醿穠。", "白茶照人冰雪同，紅茶燒空猩血紅。", "金沙雨晴翡翠積，海棠露濕胭脂重。", "急呼詩朋喚酒伴，高堂共泛琉璃鍾。", "夜闌秉燭相對語，謾道今人不如古。", "古士放達醒者稀，今人不飲徒自苦。"]}