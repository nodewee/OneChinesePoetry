{"author": "劉學箕", "period": "宋", "type": "诗", "title": "插秧歌", "paragraphs": ["農夫戢戢清波闊，秧稻茸茸森石髮。", "父兒呼喚手拔齊，千把萬把根連泥。", "四更乘月躅隴陌，曉烟漸散東方白。", "歸來喫得飯一盂，擔到田頭汗似珠。", "蹲身擘叢種入土，不問朝昏與亭午。", "肌膚剝裂肉起皮，烈日纔陰又風雨。", "秋收幸值歲稍豐，穀賤無錢私債重。", "連忙變轉了官賦，霜雪凍餓愁窮冬。", "吁嗟四民天地間，服田力穡良獨艱。", "寄言安坐西方輩，汝飽不慚吾厚顔。"]}