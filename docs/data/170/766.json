{"author": "趙汝譡", "period": "宋", "type": "诗", "title": "和鞏栗齋豐翠蛟亭", "paragraphs": ["衆峯抱蒼龍，蟠屈翠蛟水。", "放之兩崖閒，奔洶不得止。", "濤瀾生席上，雷雹轉石底。", "恍疑天柱摇，將拔陰洞起。", "蘇公雄氣壓，詩骨得山髓。", "指麾驅鯤鯨，赫奕動箕尾。", "紛紛下土人，蟻垤自封侈。", "驟觀目睛眩，筆墜汗流泚。", "坐令空谷嘯，聲徹霄漢裏。", "君來松根吟，仙者相去咫。", "老蛟破鎖出，餘怒猶未已。", "決開澗千丈，散作霧五里。", "今年溪湖乾，草樹生意靡。", "寸泉落山苗，靈藥起垂死。", "遺吾雲子飯，報汝青玉几。", "野人尋泉竇，筒壞方復理。", "泓然山巔池，冬夏常若此。"]}