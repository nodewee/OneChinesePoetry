{"author": "劉學箕", "period": "宋", "type": "诗", "title": "宿興國寺方丈與客對牀", "paragraphs": ["世間何事能感人，詩人題詠爲多情。", "我亦執筆書長吟，詩吟未竟情已盈。", "古稱白頭如新，傾蓋如故。", "何似祇今握手見肺肝，開口無毀譽。", "古稱共君一夜話，勝讀十年書。", "何似祇今對牀談子虛，醉歌咍臺笑廬胡。", "昨宵春月如晝明，與君聯詩到三更。", "今宵夜雨如盆傾，與君齁齁直到街鼓鳴。", "醒來莫問陰與晴，但聽簷溜飛泉聲。", "明朝又作穿雲行，巾紗杖竹鞵芒輕。", "遇酒酌彼兕觥，逢花賞其芳馨。", "見賢者如接芝蘭，對俗子譬之蚊蝱。", "勿與物忤競，勿爲事絆縈。", "陶然樂吾真，是謂羲皇人，是謂葛天民。"]}