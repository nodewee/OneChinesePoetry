{"author": "周端臣", "period": "宋", "type": "诗", "title": "送翁賓暘之荆湖", "paragraphs": ["君不見司馬子長志橫秋，少年足跡不肯休。", "胸中盤屈奇偉氣，筆力直與造化侔。", "又不見杜陵子美夸壯遊，一身幾走半九州。", "吟懷吐納天地秀，作爲篇章光斗牛。", "君今去去幾千里，匣劍囊書赴知己。", "知己從來素有情，投機之會趨功名。", "功名豈有作能致，莫辭跋涉長江行。", "長江四月南風起，武昌魚飲秦淮水。", "南風不久又西風，食魚休忘鱸魚美。", "天涯別夢思城東，何日一樽重與同。", "草橋夜醉月明下，桃關晴吟春色中。", "不堪蜀魄相催去，却憐檣燕相留住。", "一片離情去住間，正是遊人腸斷處。", "荆湖右道分南北，勢與中原豈懸隔。", "五湖膏血互吞噬，萬里烟塵入謀畫。", "莫如子長子美但能事文章，蚤歸來獻平戎策。"]}