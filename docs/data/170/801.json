{"author": "朱睎顔", "period": "宋", "type": "诗", "title": "餞呂子敬赴漕臺", "paragraphs": ["北風吹海波，寒氣已慘栗。", "歲功方告成，上計倉廩實。", "大府督先期，列城群彥集。", "公來親奉辭，王事有遠役。", "入登和鈞堂，諮諏侍前席。", "力陳功利源，首先二三策。", "民實吾同胞，苛痛體均一。", "商賈趁懋遷，負販致其力。", "上以奉王供，下以和民食。", "嗟余忝命吏，三載貳下邑。", "適丁歲屢艱，課計虛所入。", "使車勤遠人，問俗考肥瘠。", "念茲災疹餘，推額減其籍。", "寒者煦之溫，饑者哺之粒。", "嚮非大府嚴，雲雨手轉劇。", "公歸被顧問，爲我對以臆。", "倘能出泥澤，窮困非所惜。", "相期在歲寒，梅邊問消息。"]}