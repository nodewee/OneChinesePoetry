{"author": "劉學箕", "period": "宋", "type": "诗", "title": "長句簡敬叟季僊兼呈端夫申父晦仲", "paragraphs": ["士生樗散甘嘉遯，頫首衡茅敢尤怨。", "良朋益友肯顧臨，講貫漸摩篤明辨。", "年來瘖啞瓶守口，俗子污人如避箭。", "論交謾說笑金蘭，厚貌深情半譏訕。", "念君與我情不薄，一忝從遊一親眷。", "朅來終日坐書樓，喜劇論文幾昏旦。", "麯生風味亦不惡，抵死絕交良可嘆。", "胸中磊磈政須渠，吻噪腸枯頼澆灌。", "孟公舊不論升斗，驚座丰姿發奇觀。", "富文博學子游子，秀楚翹英穎鋒見。", "吾雖不敏逐後塵，斬將搴旗共酣戰。", "祇今便造無何有，相與神期遊汗漫。", "既無三雅伯仲叔，不有巨杯觶角散。", "請觀管輅揚子雲，欲作九原誰可喚。", "酒不離唇元乃就，三斗頓傾辭綺粲。", "二公洞達疏通豪，妙語仍煩下一轉。", "養浩堂中顒惠然，急吐才華染柔翰。"]}