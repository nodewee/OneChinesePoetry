{"author": "趙汝譡", "period": "宋", "type": "诗", "title": "嶽麓寺", "paragraphs": ["霽景映蒼麓，嵐光泛層巒。", "清和愜幽步，窈繚窮遐觀。", "偶與文會俱，未覺心賞闌。", "一窗奧明具，萬象高下寬。", "城郭隠沙際，廟宮見林端。", "引澗日流厨，取泉時出山。", "摩挲雲杉去，惆悵煙竹寒。", "嚶鳴感伐木，肥遯思考槃。", "鄒公有荒臺，百世名不刊。", "悠悠湘波去，使我空長歎。"]}