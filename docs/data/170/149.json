{"author": "徐璣", "period": "宋", "type": "诗", "title": "壽曾漕", "paragraphs": ["洪波混浩深無底，分作江河合成海。", "由來分合必有源，一點清澄元不改。", "皇家德澤在人深，人心已洽天眷臨。", "爰産真賢佐隆治，南豐昆季玉與金。", "南豐先生飽文學，筆端璀璨相參錯。", "帝制猶如盤誥風，良史不令遷固作。", "文昭內翰學於兄，文章餘事德業成。", "溫溫氣見春日暖，凜凜議論秋霜明。", "魯公拜相誰當筆，弟草兄制光如日。", "一家盛事今古稀，千載獨瞻門第屹。", "常時此瑞分爲三，朝論鼎立何巉巖。", "乾坤清氣有時合，合作星郎青似藍。", "中秋五日玉宇澄，非烟非霧朝盈庭。", "天上麒麟千載出，人間蟾桂一年輕。", "規模局度尤精粹，望見咸知宰相器。", "全閩飛最一年餘，丹鳳啣書九天至。", "知公文字如南豐，愛公德器文昭同。", "願公復取魯公位，斡補造化通洪濛。", "壽公滿滿稱霞觥，勳業長看雙鬢青。", "乞與芝蘭分玉砌，高歌此頌清風生。"]}