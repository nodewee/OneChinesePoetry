{"author": "周端臣", "period": "宋", "type": "诗", "title": "遊籍田", "paragraphs": ["國典斯爲重，親耕示不輕。", "詔涓正月吉，躬率百僚行。", "奉禮儀脩獻，司農器具呈。", "儲胥嚴武備，鹵簿肅文明。", "北闕班春早，東郊賀雨晴。", "青壇晨氣潤，紫陌曉寒清。", "玄武移天仗，鈎陳出帝城。", "停雲依別殿，翔鳥避行營。", "十二蒼龍駕，三千白虎兵。", "園花迎翠輦，田柳拂霓旌。", "少皡陳圭瓚，先農薦特牲。", "紺轅縈黛耜，蒼佩映朱絃。", "俯講三推禮，祗勤萬乘情。", "艱難均土庶，次第及公卿。", "海寓瞻秋稔，山川慶禮成。", "豈惟知稼穡，况乃奉粢盛。", "祈歲稽豳雅，因時昉舜耕。", "顧嚴天下勸，非侈國人榮。", "芸史觀先烈，桑樞歎晚生。", "何當蕆熙事，夷夏頌隆平。"]}