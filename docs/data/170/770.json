{"author": "趙汝譡", "period": "宋", "type": "诗", "title": "謝葉水心作先銘", "paragraphs": ["隙駒日月馳，拱木霜露莘。", "孤生望蒼旻，永念負慈地。", "內德不越閫，先銘欲存世。", "以茲瀝丹素，延首冀嘉惠。", "大匠斡九京，篇成重覃思。", "發函已百拜，陳廟復三喟。", "石之表故阡，脩麓出光氣。", "耿如瞻其親，端用貽爾類。", "道歸統會闊，躬探玄頤祕。", "雲章開人文，天筆垂古製。", "照照訓典立，亹亹倫紀備。", "遂登秦漢前，上與騷雅儷。", "碑板落東南，貝玉失瓌異。", "膏濡淪朽骨，黼藻被幽隧。", "史職補王明，陋巷壓高位。", "餘波揚懿則，懼忝弗克嗣。", "士恢宇宙心，學竟聖賢事。", "整駕期遠造，爲基戒中墜。", "嶽峻尚可攀，海深安可計。", "勗哉奉格言，沒齒無敢替。"]}