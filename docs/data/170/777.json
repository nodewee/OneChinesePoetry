{"author": "趙汝譡", "period": "宋", "type": "诗", "title": "鬰孤臺", "paragraphs": ["杖藜登高臺，四遠披天風。", "清川漾光遠，碧嶂含姿濃。", "閭井滿後前，雉譙夾西東。", "雄爲一州表，闊會群境從。", "摧頹久籠鶴，迅逸遐征鴻。", "矯首望丹闕，煙氛多翳蒙。", "南方少佳月，竟歲四五逢。", "稍喜今夕霽，迥當凉秋中。", "衰影朗在照，空庭恣鳴蛩。", "石欄葉露下，吟思殊未終。"]}