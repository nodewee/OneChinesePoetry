{"author": "許景迂", "period": "宋", "type": "诗", "title": "贈製刻漏前挈壺王君囦", "paragraphs": ["蛩吟秋方來，鶴鳴夜參半。", "山中無曆日，榮悴知節換。", "王君太多事，絲杪察昏旦。", "辛苦窮河源，把彼注罌罐。", "綫溜來不停，會見白石爛。", "旁有減水壺，節水使之緩。", "儻無乘除法，巧曆安得算。", "反求諸吾身，自有子午觀。", "百刻呼吸調，勿使魂去幹。", "冤哉張壽王，課最密於漢。", "信史不足徵，徒興千載歎。", "抱籌付木仙，試判此公案。"]}