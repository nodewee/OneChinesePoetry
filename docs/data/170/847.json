{"author": "程珌", "period": "宋", "type": "诗", "title": "秘閣儒榮堂", "paragraphs": ["天狼騰騰照單于，怒麛抗嶽于上都。", "松漠城高沙萬里，其下穹廬育此胡。", "皇仁配天覆中宇，西垂北際杳無區。", "七十年來軍事絕，謀臣猛將皆丘墟。", "兜鍪摧剝土氣蝕，塞馬不鳴秋草枯。", "祈連山下安穩卧，歲將金帛自膏腴。", "文儒申申武士墮，先生奮臂一長吁。", "當時顛末誰能記，家有中原孤臣書。", "吮血爲墨膚爲紙，驚風吹到玉蜚除。", "誠通精寤動乙覽，天經地緯開廟謨。", "手援神矛截河漢，中天真人正握符。", "蛇龍螭虎雜萬騎，庸蜀荆楚從吳車。", "皇旅如雷鐵嶂碎，汴水沄沄汴風噓。", "尺檄夜傳三秦定，侵田歸魯在須臾。", "向來孽霧漲北極，羲和一旦晴光舒。", "頓紘提綱無虧闕，澶漫萬里宣皇圖。", "怖威報德永無畔，施令酬功偏裨俱。", "上下兩間皆叶序，天錫皇壽天齊驅。", "炎精亦曜暢大鈞，天祐皇業卑唐虞。", "金石並奏告清廟，圓壇紫氣靄堪輿。", "丹門宣赦傳天下，百萬頌聲流康衢。", "此時此書方策勳，先生憂國榮有餘。"]}