{"author": "李昴英", "period": "宋", "type": "诗", "title": "苦秋暑引", "paragraphs": ["商金久得柄，老火未退舍。", "甑中著寰宇，赫酷甚於夏。", "池湯頗殃魚，田龜應害稼。", "桃笙亦漿汗，水國無凉榭。", "扇揮腕欲脫，忍渴畏杯斝。", "樹間寂秋聲，矩令何時下。", "四序本循環，寒暑相代謝。", "炎炎推不去，誰與詰造化。", "人思濯清泠，風露願一借。", "再拜祈蓐收，西陸早命駕。"]}