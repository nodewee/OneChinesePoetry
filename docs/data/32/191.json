{"author": "劉子澄", "period": "宋", "type": "诗", "title": "蒙泉行呈張敬父", "paragraphs": ["玉龍蟠向荆山麓，噴起雙泉冰雪瀑。", "琮琤萬古作寒鳴，冷浸一山渾是玉。", "泉旁樹老亦如龍，泉根石濯瑪瑙紅。", "更有金蓮吐泉底，歷歷星在銀潢中。", "池光六月如霜洗，藍橋倒影壺天裏。", "流下人間灌稻畦，歲歲家家飯雲子。", "我行荆州見山少，忽對林泉如久要。", "張侯引我飛羽觴，勸我爲泉開一笑。", "我歌數語泉應聞，茲山古號荆州門。", "英雄過者心在鹿，安得泉聲到耳根。", "曹瞞疾馳玄德懼，潘璋設伏雲長怒。", "早知成敗等丘墟，悔不解鞍學巢父。", "英雄何在水長流，閲盡英雄過未休。", "今日爲侯泉上醉，明朝西指鹿門遊。"]}