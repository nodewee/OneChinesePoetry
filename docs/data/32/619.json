{"author": "張侃", "period": "宋", "type": "诗", "title": "金牛行", "paragraphs": ["君不見晉陵縣北異事傳，夜氣將深纔出沒。", "古來至寶默有數，精英之藏寧久鬰。", "我閒試爲訪遺蹤，惜許邦人忘歲月。", "不然上亦逼星躔，兩無相合歸芒芴。", "當時奮身萬策湖，愛向東山穿香骨。", "豈知服猛盡奔馳，潛地而馳真異物。", "雨侵古蘚滿荒臺，虛名空在何有哉。", "嗚呼金牛計已竭，胡不犠尊陳帝闕。"]}