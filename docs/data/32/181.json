{"author": "黄師參", "period": "宋", "type": "诗", "title": "李鹹谷歌", "paragraphs": ["李鹹谷，真詩人，無枝可棲雲水身。", "去年縣官爲架屋，纔有數枝堪寄宿。", "朝厨無烟眠正高，癡兒叫怒吟轉豪。", "人間六月盡絺服，獨著春衫凉自足。", "黄雞白酒東家留，西家欲留還住休。", "鑿池養魚未盈掌，有客過門須舉網。", "網收魚盡鏡奩空，菜羹作供尤春風。", "谷之山，窈復深，誰其友之紫芝民。", "谷之水，清且泚，誰其似之巢父耳。", "再拜號君鹹谷子，白頭結交從此始。"]}