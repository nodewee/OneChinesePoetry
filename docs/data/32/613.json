{"author": "張侃", "period": "宋", "type": "诗", "title": "對梅傚楊誠齋體", "paragraphs": ["前年看梅清溪邊，萬花依枝占芳妍。", "去年看梅金臺下，一枝傍竹秀而野。", "今年梅花勝舊年，急呼麴生來座前。", "折花飲酒到夜半，羌管休吹且頻看。", "旁人笑我心太癡，花開花落由天時。", "如何苦作十日計，慳風妬雨誰得知。", "我雖不言見已慣，倚著茅簾聽過鴈。", "明年梅開在清溪，不妨訪梅西山西。"]}