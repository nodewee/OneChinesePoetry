{"author": "張侃", "period": "宋", "type": "诗", "title": "拽碑歎", "paragraphs": ["上虞溪湖十四處，昔日是田納官賦。", "逢秋民間欠灌溉，縣官作文告后土。", "民間以田濬溪湖，田上官賦却抱輸。", "閑時潴水旱時用，縱未全熟無全逋。", "古來人心平似砥，今來人心薄于紙。", "不念平人輸賦苦，情願自爲悠久計。", "大臣奏事怡天顔，以民爲基古已然。", "况乃民間推己有，明知食是民之天。", "此事傳來猶未久，爲雨爲雲翻覆手。", "拽碑使平命工磨，別鎸奇文垂不朽。", "鬼神訶護屹不移，至今碑上光陸離。", "噫嘻人心不如石，使我歎息重歎息。"]}