{"author": "張侃", "period": "宋", "type": "诗", "title": "獨孤憲公檜", "paragraphs": ["古人聲名期不朽，一言之謬如此酒。", "今人隨世就聲名，浮雲變滅無不有。", "詎知老杜可歎詩，爭似憲公當陛奏。", "文章遠繼商周作，氣骨已逼秋山秀。", "晚分符竹行其志，務在人民安𤱶畝。", "仁聲既遠姓氏傳，遺跡常存鬼神守。", "老檜槎枒枝榦古，參天黛色猶衝斗。", "終然依附得聲名，孰謂今人不如否。"]}