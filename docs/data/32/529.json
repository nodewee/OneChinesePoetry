{"author": "張侃", "period": "宋", "type": "诗", "title": "桃花鸂鶒", "paragraphs": ["畫工天機高，腕有萬鈞力。", "把筆解寫生，妙處欠人識。", "地深煙自引，雲歛望不極。", "誰知只尺間，卷藏棲座側。", "桃枝糝淺紅，羞带燕支色。", "經時歎芳跗，數片墮晴碧。", "政緣景色饒，詎忍光陰擲。", "波心自在流，夕照苦見逼。", "雌蜂不受影，容此雙鸂鶒。", "睨目且裴回，暫收西去翼。", "籠寬終難馴，水滿好脩飾。", "旁人莫癡心，乘勢事箭弋。", "庶幾久相忘，飛浮欣得得。", "連旬暑送風，對此融胸臆。", "不必形似求，枉費半圭墨。"]}