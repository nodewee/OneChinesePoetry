{"author": "張侃", "period": "宋", "type": "诗", "title": "十里舖歌", "paragraphs": ["山容偏向秋深瘦，轎行十里日將晝。", "斜斜雁字雜真行，節節芙蓉攢錦繡。", "向來頗恨日月遲，而今翻道光陰驟。", "是中有策君豈知，心要清閒手長袖。", "片言輕發潛禍機，駟馬難追焉用救。", "州家因旱授民詞，差官下縣拯民饑。", "嗟予竊粟慚一飽，破裘短袂肩相隨。", "君不見流行坎止言所寓，初程且到十里舖。"]}