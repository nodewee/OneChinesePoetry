{"author": "李昴英", "period": "宋", "type": "诗", "title": "是日至馬祖巖和前韻", "paragraphs": ["九秋天地香，贛産饒木犀。", "登高詣其巔，風健戲馬嘶。", "偷得一日閑，古錦奚奴携。", "秋陽閣霏雨，飛蓋換障泥。", "舉揚馬祖禪，拂摩老坡題。", "菊萸勸人飲，猛吞玉東西。", "凭闌視九州，莽蒼烟水低。", "如何昌黎翁，華嶺須縛梯。", "野性淡無嗜，所樂惟山溪。", "每羞名利區，得失爭蟲雞。", "意行契真趣，荒苔踏成蹊。", "嘉辰且盡歡，聚散或不齊。"]}