{"author": "釋廣聞", "period": "宋", "type": "诗", "title": "禪人請自贊  其一", "paragraphs": ["冷泉亭放閘，換盡時人眼睛。", "見山堂看雲，甚處討他巴鼻。", "認得完全，是則未是。", "手中黑竹篦，不能打得儞。", "胡亂三十年，全無巴鼻。", "叨居六七剎，無補宗教。", "翻著梵志襪，疑之者多。", "倒用司農印，識之者少。", "出嶺既不能跂步玄沙，入嶺又何敢追蹤雪老。", "上人擔頭不堪泊蠅，也能带得。", "老僧去那逢人展，似即不無。", "若謂起楊岐正宗，疏東澗正派，且莫謗渠好。"]}