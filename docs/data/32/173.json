{"author": "徐敏", "period": "宋", "type": "诗", "title": "薦癡絕禪師", "paragraphs": ["癡絕有菴不肯住，弄月挑雲徑山去。", "地水火風分裂時，親書贈予黄葛布。", "蛻封讀罷咽無語，會得龍鬚能避暑。", "豈知玉骨本清凉，書則珍藏布不取。", "源老忽踏幽深路，道在隔山遥望處。", "巨帙已載爛葛藤，何堪又送閒家具。", "開眼一看笑呵呵，猶有這個可奈何。", "來而不往非世法，聊效芹忱愧不多。", "兩角茶，十袋麵，寶瓶飛錢五十萬。", "虔心獻此一瓣香，奉爲禪師作清薦。", "且問先師來不來，玉山菴頂白雲開。", "更煩大衆打圓相，撥取青蓮火裏灰。"]}