{"author": "張侃", "period": "宋", "type": "诗", "title": "象田老饋山茶用東坡先生韻奉寄", "paragraphs": ["前時著脚清凈坊，山童殷勤進山茗。", "半杯春雲滿晴空，午困瞢騰頓能醒。", "山深有鳥聲清圓，俗名搗藥頗堪聽。", "從來不起市朝想，定亦久知存所性。", "何如搗茶伴老衲，疾病去盡竟歸正。", "數株寒菊带秋清，一篆香烟留日永。", "顧我服官走芳塵，心雖超悟力未猛。", "氣猿意馬難同防，未免稍縱肆頑獷。", "人言茶味怕齒知，日漸月漬遣胃冷。", "不然除膩立奇勳，氣象森嚴費忠鯁。", "建溪早芽細如鍼，來春喊聲徧山嶺。", "銅模新製號鳳團，絳紗斜紉護龍餠。", "竹窗拂拭金石堅，碾破霏霏光炯炯。", "舊曾識此今罕見，山茗一旗生舜井。", "冠裳不加貌自若，厥包斷不請僥倖。", "須知老衲定中人，任柳生肘木生癭。"]}