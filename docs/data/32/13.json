{"author": "李昴英", "period": "宋", "type": "诗", "title": "酌別張子元二首  其一", "paragraphs": ["去冬初去國，逆旅等順境。", "禍機衆危之，沙蜮伺人影。", "拂衣肯同歸，荒驛燈夜永。", "幸脫妖蟇口，黑月重磨鏡。", "勤君再行役，我愧心耿耿。", "陛下皇明穹，賢聚纖邪屏。", "石渠盛此士，豈復松廳冷。", "胸中貯奇策，可以靖邊警。", "平生羞轅駒，看取囊露穎。", "堂堂曲江翁，芳躅在梅嶺。"]}