{"author": "張侃", "period": "宋", "type": "诗", "title": "千葉支子", "paragraphs": ["園林綠暗花事稀，蜂愁蝶怨依夕暉。", "天工續續施巧手，眼邊無日不芳菲。", "須知萬物都是假，苦泥實相第二機。", "支花附石水清泚，端莊自是蕭然姿。", "來從鹿苑塵頓洗，暫登螢窗聊發揮。", "芳苞攢葉毋乃密，清香徐徐風作圍。", "我方寂坐息百慮，對此不覺板拄頤。", "荒山草木能嫵媚，從今細尋莫相違。"]}