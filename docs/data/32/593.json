{"author": "張侃", "period": "宋", "type": "诗", "title": "歲時書事  其三", "paragraphs": ["夜長何漫漫，誰爲勞者辭。", "致身清明朝，誰爲感遇詩。", "古來賢達士，氣志不肯卑。", "曳裾非素習，不過祈人知。", "一言偶相契，遂踵蕭何規。", "嗚呼今不然，車馬日以馳。", "朱門極富貴，長途多寒饑。", "立身榮辱中，每見無不爲。", "平生毅然節，反爲今所虧。", "赧顔度朝夕，同隊如小兒。", "結茅枕吳羌，清名萬代垂。"]}