{"author": "徐經孫", "period": "宋", "type": "诗", "title": "元旦訓孫", "paragraphs": ["咨爾潭生，今歲十六。", "棄汝幼志，企慕老宿。", "收汝放心，歸就檢束。", "業必精思，書必勤讀。", "敬事父母，出入必告。", "欽奉師模，傳習必熟。", "友愛同氣，如手如足。", "珍重自身，如珪如玉。", "非禮勿視，祇汙青目。", "非禮勿聽，祇亂心曲。", "非禮勿言，言必招辱。", "非禮勿動，動必非福。", "翁作箴言，爾其佩服。", "念哉敬哉，中有天祿。"]}