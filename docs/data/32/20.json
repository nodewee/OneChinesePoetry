{"author": "李昴英", "period": "宋", "type": "诗", "title": "再用觀入試韻", "paragraphs": ["涵育累朝士興起，薄海絃歌爭教子。", "籯金世守韋一經，俎豆少成孟三徙。", "盡從科舉梯進取，鶴髮望深門日倚。", "藝先德後已非古，心術乖違徒口耳。", "天門髣髴馮爲馬，陰德却關橋度蟻。", "時來乳臭亦觀光，潦倒英雄頻坎止。", "棘闈投卷姑應之，桂籍題名先定矣。", "可憐數千困眊氉，僅二十人誇利市。", "近歲詞場尚剽拾，文體腐陳難古擬。", "倩人者幸耘人貪，氣習陋汙淪骨髓。", "主司頭腦易冬烘，日色不迷世能幾。", "所憂程文悞後學，豈但升沉繫悲喜。", "他人愛子亦如我，何敢庸心秦越視。", "願言通榜皆實才，如己得之無彼此。"]}