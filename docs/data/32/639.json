{"author": "張侃", "period": "宋", "type": "诗", "title": "山中老人送蕙花山荷葉因成長句", "paragraphs": ["山中老人久不見，忽然遇我清溪濱。", "手把幽蕙數十本，清香襲襲侵衣巾。", "向來我曾著數語，定是久闇蛛蝥塵。", "老人詳說種蕙法，泥酥沙軟水力平。", "亂山深處少人跡，歛藏不耀席上珍。", "即今得登君子堂，藹然能被天地仁。", "小盆別種山荷葉，種時近水開晚春。", "青青之色亭亭立，似與巴豆爲弟兄。", "不然太華山頭種，小變厥初翻樣新。", "草木至微同是性，出處一異虧本真。", "老人前身恐是郭，隨緣衣飯甘淡泊。", "爾雅讀書吾未能，聊爲老人書大略。"]}