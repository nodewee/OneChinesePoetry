{"author": "張侃", "period": "宋", "type": "诗", "title": "食圓用建昌使君叔父韻", "paragraphs": ["荆楚遺風在，瑣碎陳佳筵。", "猶憶總丱時，兀坐空自憐。", "老妻劑秫粉，夜永燈花偏。", "瀲盌蔗漿穠，晴雲繞目前。", "翻匙玉比潔，膠齒珠相駢。", "我髮日種種，流光自年年。", "門無送酒人，誰能中聖賢。", "因試囊中術，妙處有機權。", "由來寓于手，不在刀削圓。", "汎觀天地間，幾者物之先。", "大阮精詩學，詠物巧回旋。", "虛名付儻來，默守終日乾。", "吳生泥於方，所見何拘攣。", "三復叔兮什，華池水潤咽。"]}