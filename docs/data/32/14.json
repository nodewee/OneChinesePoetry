{"author": "李昴英", "period": "宋", "type": "诗", "title": "酌別張子元二首  其二", "paragraphs": ["南士如君幾，妙處方寸境。", "撐腸五千卷，落筆擅三影。", "喜談狂朱雲，恥作諛谷永。", "憂時點髭雪，未肯疎鑷鏡。", "摩挲匣中龍，起視斗牛耿。", "每同畫灰語，寒夜僮僕屏。", "吾儕期歲晏，世俗任炎冷。", "江亭揮別酒，謔笑鬭機警。", "景文兄弟情，畝異禾同穎。", "日邊多便驛，頻書來越嶺。"]}