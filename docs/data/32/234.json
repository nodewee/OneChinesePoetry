{"author": "王埜", "period": "宋", "type": "诗", "title": "壽千億", "paragraphs": ["三十六洞天下奇，三十六峰名武夷。", "武夷山中溪九曲，曲曲瀉出清漣漪。", "溪南溪北山對立，拔地插天幾千尺。", "或如丹砂丹，或如碧玉碧。", "東望開樓臺，南顧儼城壁。", "廩庾積其西，車蓋列其北。", "磊磊落落不可名，怪怪奇奇神所刻。", "草木不移寒暑心，巖巒長带煙霞色。", "太玄姥，武夷君，幔亭虹橋凌紫雲。", "曾孫宴罷桑海變，長琴短鼓空紛紛。", "魏公子，張真人，嗜酒一謫八百春。", "功成白日生羽翼，巔崖靈蛻猶如新。", "我欲冥搜極幽遠，櫂船朝去暮忘返。", "峰迴嶂合忽復迷，安得飛梯宿雲巘。", "鸞鶴去兮猿猱啼，恍空中兮聞金鷄。", "石嚙足兮濺濺，風吹衣兮淒淒，洄洑縈折。", "谽谺崔嵬，石堂真館豁然而中開。", "壑舟不墜棧不朽，至今藥爐丹鼎髣髴千仞之層崖。", "目亦不能盡，心亦不能惻。", "桃源風景未復見，柯山日月難重得。", "鼓余枻兮潺湲，乘驚波兮下前灘。", "瞬息兮回首，失向來兮巑岏。", "嗚呼，列仙高拱兮宅玄都，二聖繼御兮恢炎圖。", "措斯世於平乂，應皇家兮瑶符。", "臣守藩兮南國，臣傾心兮北極。", "山之高兮水之深，祝吾皇兮壽千億。"]}