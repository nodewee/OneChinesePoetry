{"author": "張侃", "period": "宋", "type": "诗", "title": "蘇李松石圖贊", "paragraphs": ["東坡先生，錦繡心胸。", "戲作怪石，一時告功。", "當其落筆，雨霈風從。", "齊安赤壁，惠州鶴峰。", "十年飽覽，孰可攖鋒。", "溫潤枯淡，變態不同。", "一卷之石，作倚盤松。", "龍眠居士，孰覊其蹤。", "一瞬八表，如鶴在空。", "東坡頌美，佳名日穹。", "明窗展觀，松古石窿。", "天下之寶，豈間窮通。", "東坡之節，龍眠之隠。", "一異出處，如琴加軫。", "吁嗟二公，人中之龍。", "百餘歲後，仰止英風。", "我生後時，何以形容。", "紀述惟贊，愧非揚雄。"]}