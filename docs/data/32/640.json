{"author": "張侃", "period": "宋", "type": "诗", "title": "明月堂聞松風", "paragraphs": ["此去中秋纔七日，明月堂前秋可即。", "山深水遠斷人蹤，僧云居此探消息。", "老松夭矯雙鳳翔，翠色依月新凝光。", "神仙所居無乃是，我來訪古摩蘚蒼。", "夜長月正當窗白，風入松梢聲劃劃。", "娥江元自通濤江，脫似江潮撼僧牀。", "君不見東坡先生豪一世，寄語重門休便閉。", "胸中吐出黄初詩，詩勢如潮夐無比。", "又不見后山居士真仙人，每遇奇觀精神生。", "悠悠江水流不盡，晚日浮沈潮勢平。", "披衣起坐寂無語，松影參差復如故。", "風聲四散不暫停，遥見江流趁東去。"]}