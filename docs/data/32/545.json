{"author": "張侃", "period": "宋", "type": "诗", "title": "朱陳嫁娶圖", "paragraphs": ["生男願封侯，嫁女在比隣。", "此是古人言，最知天理真。", "世遠人亦僞，嫁娶來城闉。", "歲序罕聚首，浩渺不計春。", "當其出門時，錯落車百輪。", "笙簫填孔道，珠翠委泥塵。", "堂開牡丹屏，盤橫水精鱗。", "徒取眼前富，未問身後貧。", "女嬌鮮禮法，薄夫貽所親。", "民家女及嫁，擇對走踆踆。", "一旦有其家，昕昏如主賓。", "誰圖朱陳村，宜爲堯舜民。"]}