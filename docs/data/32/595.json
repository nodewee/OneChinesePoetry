{"author": "張侃", "period": "宋", "type": "诗", "title": "歲時書事  其五", "paragraphs": ["霜色白皚皚，與雪竟無間。", "不獨齊國人，凌晨歌甕飯。", "古瓦燦奇葩，纖微分六瓣。", "雲寒曉不開，雝雝有孤鴈。", "猶記前十年，躡舄青螺綰。", "舒徐酌細泉，委折登危棧。", "獨恨來倉卒，野服未易辦。", "去年買小舟，歛板作微宦。", "荒凉屋數椽，門外多車輚。", "旋呼市居人，觕葺如縫綻。", "寂坐冬夜深，霜風吹兩骭。", "舊書不敢廢，官事不敢慢。", "達哉漆園翁，出處任鵬鷃。"]}