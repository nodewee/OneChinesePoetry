{"author": "張侃", "period": "宋", "type": "诗", "title": "雪飛不已戲作長歌", "paragraphs": ["清溪怒號多北風，乞水來自河伯宮。", "多應飛雨作寒色，呼吸雲氣鞭癡龍。", "冬深萬木凍欲折，那有卉藥成纖洪。", "造化小兒一餉戲，鎪瓊鏤玉何其工。", "庭前婆娑萬花舞，春意已徧翡翠叢。", "可憐世情多冷眼，怨咨竟欲訟天工。", "了知妙處不用力，豈爲汝輩眼目供。", "明朝晴烏耀燭龍，向之幻景須臾空。"]}