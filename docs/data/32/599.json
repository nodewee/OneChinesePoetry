{"author": "張侃", "period": "宋", "type": "诗", "title": "歲時書事  其九", "paragraphs": ["心官素坦夷，幼荷父兄詔。", "口誦太古篇，煙村雜漁釣。", "誰知賢者樂，竟坐旁人譙。", "偶有百鍊銅，鑄作架上照。", "形模雖不同，小大亦相肖。", "一爲世所移，作事非素料。", "酒中有妙理，勿學淵明笑。", "淵明曠蕩人，行藏同荷篠。", "天外有奇趣，勿學孫登嘯。", "孫登隠逸輩，施爲異常調。", "萬事付自然，吾方詣至妙。"]}