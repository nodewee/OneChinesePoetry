{"author": "王埜", "period": "宋", "type": "诗", "title": "上霄洞", "paragraphs": ["吾聞北山陽，巖壑寶相竅。", "何年開鴻濛，隨地通窔奧。", "朝真高難攀，冰壺深莫料。", "詭怪者雙龍，崖室最蒼峭。", "上霄雖晚出，煙霞寄孤嶠。", "尋源陟空山，訪仙款遺廟。", "始探頗褊窄，稍入亦窈窕。", "上穴由梯升，傍穿須火照。", "青厂既鬰鬰，白乳仍皭皭。", "旁通多曲折，幽眇轉奇妙。", "窮探豈不欲，所畏自微爝。", "昏昏蝙蝠飛，悄悄鼪鼯叫。", "或疑洞靈出，或恐山鬼嘯。", "又聞村中氓，鑿石供灰燒。", "俄然得深竇，傾城盡登眺。", "何人不好事，窒塞迷其要。", "此雖幸獨存，荒僻委蓬藋。", "儻移傍京邑，車馬日號召。", "了知神仙事，茫昧不堪弔。", "豈無隠淪士，巖築像惟肖。", "畬田沃可耕，澗水清可釣。", "平生愛泉石，自謂饑可療。", "喜茲近吾隠，來往足談笑。", "此意復誰論，行行逢荷篠。"]}