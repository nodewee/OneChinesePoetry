{"author": "王爚", "period": "宋", "type": "诗", "title": "穿巖", "paragraphs": ["穿巖之峰高蒼蒼，峰巒十九摩天光。", "晨曦烜赫晹出岫，下望滄海何茫茫。", "有峰俛伏如鵝鼻，世說任公釣魚地。", "纜舟鑿石宛然存，海變桑田幾千歲。", "泗洲儼然坐其中，右顧蒸餠香爐峰。", "普賢獅子出雲來，筆架磬峰應覆鐘。", "峰頭有石平如席，仙子下棋有仙跡。", "雲收帳暖見文殊，新婦蛾眉弄空碧。", "好似將軍戰勝歸，擺旗卓劍逞雄威。", "又若子卿持漢節，幞頭高聳立丹墀。", "或如驟馬朝天闕，鼻孔撩天通日月。", "中有神人來隠居，老墨題詩猶未滅。", "斷崖蒼碧一線懸，崎嶇有路如登天。", "松關竹塢雜秋色，稻田麥壠凝春烟。", "危樓傑閣建庵宇，石空神僧開山祖。", "八載跏趺不下山，冷眼死生猶旦暮。", "遊人到此若登瀛，徙倚闌干鬼神驚。", "當年瀉出天池水，猶是尋常瀑布聲。", "山猿夜啼明月薄，聽雪眠雲猶未覺。", "五百真人應共歸，天香桂子紛紛落。", "居民多在此山前，强寇陸梁宣和年。", "流毒數州民受苦，老稚登山獲保全。", "誰知草莽英雄起，管領鄉民皆效死。", "山上分爲西南界，十萬魔軍猶睥睨。", "儒生談笑覓封侯，胸中好算皆戈矛。", "深入賊巢諭恩信，渠魁乞伏如罪俘。", "上功幕府獻天子，顯立軍功曳朱紫。", "生靈不作犬羊羞，民到于今受其賜。", "人心有感自不忘，從茲築庵山之崗。", "千春萬載奉祀事，願祝生民長樂康。"]}