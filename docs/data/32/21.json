{"author": "李昴英", "period": "宋", "type": "诗", "title": "送梁伯隆歸丹谷舊隠", "paragraphs": ["昔人入山訪隠君，每恨見山不見人。", "子持畫圖走踆踆，人雖可即山非真。", "自言谷中萬修筠，泉鳴琮琤石嶙峋。", "誰甘混跡麋鹿群，雅意遠遊闊見聞。", "飛筇遂過南海瀕，翻海一洗征衣塵。", "東望絕域天無垠，藥洲風月蒲澗雲。", "間出奇語頗自珍，奚囊十襲而三熏。", "槿花猩血荔錦紋，何如故圃桃李春。", "江湖社友杯十分，何如族聚情話親。", "行路之難多酸辛，還家火急埋車輪。", "拂拭磯苔開徑榛，畹蘭籬菊庭古椿。", "贈篇滿篋不療貧，幾人煉藥能輕身。", "本分荷鋤驅犢西疇耘，武夷山下擊壤爲堯民。"]}