{"author": "張侃", "period": "宋", "type": "诗", "title": "積雨嘆", "paragraphs": ["去年南蘭陵，官河無流澌。", "陰雲久不見，萬里行炎曦。", "太守爲民禱，百拜躬愈祗。", "忽然動凉飈，驟雨肆奔馳。", "旱苗有生意，下民免寒饑。", "感格在俄頃，嗟人自不爲。", "頌語我欲作，垂世同曹規。", "深恐旁觀者，憑藉立是非。", "反謂地勢隆，水散及四支。", "縱使雨入尺，立待只片時。", "今年芒種後，有雨細如絲。", "農家買五兆，寸波成漣漪。", "我耳曾聽得，把筆紀小詩。", "又傳練湖圯，澒洞南北迷。", "浸淫到旁邑，原隰不分畸。", "秋中月色皎，老晴頗相宜。", "深谷傳地籟，喬松難扶持。", "滂流盡三日，處處同一辭。", "化工有至理，淺眼休蠡窺。", "蝝蝝可憐生，短衣到鳬茈。", "冬寒與夏暑，平日何怨咨。", "一旦示災咎，反己深思惟。", "退寸望求尺，龠合規微貲。", "豐艱非逆料，人情恣生疑。", "既忻堆如櫛，復話禾無䅗。", "遂致陰陽轉，未免水旱移。", "固窮不羨富，求足翻成虧。", "不知尼父言，三年積銖錙。", "一稃與二米，猶勝糠覈肥。", "農家多守分，富家當坦夷。"]}