{"author": "李昴英", "period": "宋", "type": "诗", "title": "肇慶府倅王庚應平反廣府帥司冤獄詩以紀其事", "paragraphs": ["人生天地間，本是同胞出。", "貴賤與賢愚，分殊而理一。", "上帝立君師，朝廷設官職。", "凡百有司存，各欲盡其責。", "一或無人心，何以順天則。", "廣南十四州，官吏幾滿百。", "公道孰扶持，田野多菜色。", "大桀作威福，小桀肆蝥賊。", "周興而爪牙，郄超而賓客。", "君祿君忍欺，天民天弗恤。", "貪饕事篚苞，殘忍尚徽纆。", "可憐田舍翁，駢首膏斧鑕。", "可憐富家兒，鞭背遭黥墨。", "怒氣劇炎火，讒言易轉石。", "恩門甘仰面，墦間爭屈膝。", "喑啞一世人，天高雲霧黑。", "豈無賢大夫，留此一綫脈。", "堂堂西蜀翁，憤氣填胸臆。", "尚友周濂溪，拙矣謀身策。", "念我同胞人，罹此操戈厄。", "苦語爲平反，片言天可質。", "細閲拙錄篇，事事皆陰隲。", "孟子謂非人，由其無隠惻。", "此翁仁者勇，姦諛誅以筆。", "天道本昭昭，彼巧竟何益。", "吾皇本好生，桁楊西列棘。", "安得百于公，落落參邦國。"]}