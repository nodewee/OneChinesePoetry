{"author": "劉子澄", "period": "宋", "type": "诗", "title": "讀書臺", "paragraphs": ["安鄉古下邑，公偶混迹居。", "編茅閲古今，清澄涔澧潴。", "波濤入胸中，萬甲時卷舒。", "坐吞八九澤，去作宋真儒。", "西師出緒餘，膽已寒氈廬。", "軍中但歌范，誰識舊陶朱。", "大賢方窮時，隠憂在江湖。", "功成等糟粕，况復堂上書。", "我來拜遺像，悲風生黄壚。", "公今倘無死，此地正堪娛。"]}