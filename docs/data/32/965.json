{"author": "徐經孫", "period": "宋", "type": "诗", "title": "咸淳壬申六月不暑", "paragraphs": ["常年六月六，暑氣何其酷。", "犬有吐舌煩，貓得負背燠。", "今日胡不然，蕭然凉氣足。", "陽烏潛其輝，小雨時霢霂。", "重袂猶未溫，浴了肌起粟。", "老病固宜然，壯者亦不浴。", "短至未及間，秋陰如許毒。", "本朝王火德，德與堯運續。", "文明耀四海，年世不待卜。", "吾君乾六龍，剛健粹如玉。", "吾相泰九二，夬夬出莧陸。", "君臣德既同，詎有此陰伏。", "吾聞氛氣惡，殺氣盛西北。", "襄城既失守，生靈爛魚肉。", "匹夫尚懷憂，知此妄屠戮。", "臣固告上天，忍淚不敢哭。", "願言掃陰邪，日月舜耳目。", "中國盛陽明，從今調玉燭。"]}