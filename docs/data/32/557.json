{"author": "張侃", "period": "宋", "type": "诗", "title": "五雲門外湖田", "paragraphs": ["越中官賦重，有田即追呼。", "小民生計薄，何以存妻孥。", "前賢念民切，潴水啟鑑湖。", "自此歲常登，不計大有書。", "湖堙水漸涸，往往事耕鋤。", "禾根雖浸水，天秋翠平鋪。", "后王主生育，詎肯餒一夫。", "盡說湖田好，大勝行商車。", "商車利縱博，巨濤與險涂。", "湖田若不熟，明年豈全無。"]}