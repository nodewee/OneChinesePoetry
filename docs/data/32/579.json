{"author": "張侃", "period": "宋", "type": "诗", "title": "十月二十四夜雪霰用蘇文忠和趙虢令韻", "paragraphs": ["營居在西關，鍊句誰能和。", "水深舟已行，雨驟雲無奈。", "殘花蝶倦棲，弱柳鳥驚墮。", "橋杆挂稻頭，小定事舂簸。", "带濕芒盡除，易破粒漸瑳。", "世路久羊腸，人情隨蟻磨。", "每祈天雨寶，非是心好貨。", "力行毋自畫，浮言空相挫。", "因閒到農家，暫憩同客坐。", "別港野鳬歸，斷籬瘠牛卧。", "老翁語殷勤，今歲多坎坷。", "望晴眼力枯，護田衣袂涴。", "政恐官稅虧，不顧茅屋破。", "老翁勿預愁，太守兼勸課。", "丘明紀大饑，孟子憫人餓。", "瑞花舞綏綏，來秋真可賀。"]}