{"author": "張侃", "period": "宋", "type": "诗", "title": "薄薄酒三首  其一", "paragraphs": ["薄薄酒，解愁顔。", "醜醜婦，勝居鰥。", "但有粗繒大布包裹了，爭羨危冠華服傴僂趨朝班。", "就令真封定遠侯，何如生入玉門關。", "蘇秦富貴却輸負郭二頃，管叔兄弟恨不茅屋三間。", "張公厚葬保首領，嵇康養生誅市闤。", "亡羊未易較臧穀，爭地適足誇觸蠻。", "錦衣未暖沐猴敗，仙舟無耗鮑魚還。", "狂謀正使鬼笑，薄命豈坐天慳。", "不須乞鏡湖三百里，不須買蓮峰一半山。", "窮達憂樂付與三萬六千日，但恐一生辛苦不若一生閒。"]}