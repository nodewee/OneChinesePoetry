{"author": "張侃", "period": "宋", "type": "诗", "title": "薄薄酒三首  其二", "paragraphs": ["薄薄酒，免厚味。", "醜醜婦，得長年。", "淵明飲酒聊小醉，醉後清風北窗眠。", "季倫百萬買嬌麗，一朝禍至空棄捐。", "因思達者得其趣，那用情愛汩心淵。", "門栽五柳池種蓮，瓶無斗粟囊無錢。", "浮雲富貴不須問，在世得失付自然。", "君看曳玉垂金趨魏闕，何如躡舄散策吳羌邊。", "君看奇珍異味食方丈，何如糲飯野蔌在目前。", "古來知此亦自少，或出或處隨吾權。", "入秋雨過暑光薄，桂子將綻添清妍。", "抱甕獨醉有深樂，不用抽釵喚李娟。"]}