{"author": "張侃", "period": "宋", "type": "诗", "title": "西溪湖", "paragraphs": ["杭州西湖天下無，重樓複閣成畫圖。", "中宵與客買舟去，千金間亦呼名姝。", "自言此游有真樂，月明星稀飛林烏。", "珍殽旨酒雜樽俎，水精之鱗盤橫鋪。", "光陰鼎鼎暗中去，事業泯泯紙上拘。", "蘇仙在郡情甚適，君復居山身頗臞。", "英風既往不可作，蹤跡勝槩生荒蕪。", "空留濃粧淡抹句，思士久泥反長吁。", "金罍有溪名西湖，我來適當夏之初。", "萬荷疊疊風捲翠，群山隠隠雲依梳。", "岸頭有亭翼然立，明秀拱挹美且都。", "名園花卉憶靈運，古洞深遠棲仙姑。", "月當下弦遲開鏡，高燒銀燭行冰壺。", "君不見水利及人居第一，爲壑勿學白圭術。"]}