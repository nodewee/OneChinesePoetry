{"author": "徐經孫", "period": "宋", "type": "诗", "title": "送思訦之官鰲峰", "paragraphs": ["我如汝年時，昉問便江戍。", "選穽如海深，望洋吁可怖。", "汝今亦宜教，去作鰲峰主。", "有民環百里，待汝字而撫。", "何以奉寬條，何以撫黎庶。", "惟公則生明，平心閲牒訴。", "惟廉則寡過，莫受脂膏汙。", "惟勤則集事，慎勿習逸豫。", "惟儉可無求，只學我清苦。", "持此四字符，便是作縣譜。", "去家三百里，兩地無多路。", "安問來與往，時走一健步。", "居官而民宜，暌隔非所慮。", "三年課最歸，可以見君父。"]}