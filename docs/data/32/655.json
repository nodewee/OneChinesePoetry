{"author": "張侃", "period": "宋", "type": "诗", "title": "止雪用東坡先生韻", "paragraphs": ["常年有句吟雨葉，今年只了吟飛雪。", "社中誰是錦繡腸，令我褫氣歎妙絕。", "固知天運陰陽戾，那問家園花草折。", "逞妍妬舞費斑鏤，幻色潛光亦消滅。", "前時有句送渠歸，日華摇金雲暗掣。", "滕家娘子躭清游，瑣碎回風到簾纈。", "只須頭次陣堂堂，底用十番空屑屑。", "民家朿縕带濕炊，醉客糜金謾飛瞥。", "海隠來徵鶴隠句，恰如白佛偈重說。", "昏霾未見天清明，石炭儗鑄一寸鐵。"]}