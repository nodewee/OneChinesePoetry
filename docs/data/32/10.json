{"author": "李昴英", "period": "宋", "type": "诗", "title": "送荆門王廣文之官", "paragraphs": ["京都士如雲，一見知好修。", "未嘗廣文飯，已替肉食謀。", "炎門恥曳裾，漫郎肯從游。", "驚座吐倔奇，倚麈覺我羞。", "窮邊人憚之，長笑驅行舟。", "遠烽亂夕烟，戎馬驕高秋。", "清野空子衿，叢棘荒半流。", "此去欲何之，幕府應拔尤。", "吾道豈空談，取勝在一籌。", "獻馘早歸來，平步班瀛洲。"]}