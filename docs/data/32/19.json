{"author": "李昴英", "period": "宋", "type": "诗", "title": "觀入試者", "paragraphs": ["鐘撼雞鳴萬家起，月下紛紛白袍子。", "提壺挈榼春遊閙，擎箱擐篋誰家徙。", "通衢隘塞行人絕，露坐欠伸奴跛倚。", "遠聞雷譟轟應答，近亦洶洶殊聒耳。", "軋然棘戶破曉色，陣脚忽移去如蟻。", "壯夫先入護几案，儒雅雍容行且止。", "垂髫趁鬨未知苦，戴白相持歎衰矣。", "自從明詔到郡國，士出深山集城市。", "但能操筆不曳白，秋榜人人都準擬。", "分明結社戰所兵，投合主司誰得髓。", "昨科試人今或亡，三年場屋能消幾。", "功名信分置勿言，身健頻來已堪喜。", "槐黄早脫吾僥倖，因送兒曹得觀視。", "傍人休笑李秀才，三十年前亦如此。"]}