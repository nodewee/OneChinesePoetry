{"author": "張侃", "period": "宋", "type": "诗", "title": "園丁報秀野對岸芙蓉盛開", "paragraphs": ["我家分占清溪曲，溪曲新添數椽屋。", "屋前花竹占清妍，更植芙蓉伴黄菊。", "植時止是三寸栽，雨打雪埋地氣回。", "深培淺壅那費力，想見錦繡沿溪開。", "向來爲渠轉一語，欲絆秋光堅不住。", "于今秋光雖勝前，花開却恨隔江浦。", "畦丁知我酷愛花，風吹芳訊到官衙。", "淡紅深粉足嬌態，高高下下依日斜。", "人生行樂何須定，蹉見此花頭次盛。", "蜂脾添蜜採偏多，蝶婢尋香屢來聘。", "因報畦丁輕削根，趁時亂插不厭繁。", "今年開遍明年續，要使長蒙天地恩。", "主人做官在虞水，亦有芙蓉滿閒地。", "看花翻憶植花時，酌酒一杯誰寄似。"]}