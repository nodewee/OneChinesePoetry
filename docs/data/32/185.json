{"author": "黄師參", "period": "宋", "type": "诗", "title": "玉巖有感", "paragraphs": ["遊山苦無侶，獨行亦自佳。", "不羨籃輿穩，軟草供蒲鞋。", "小僧倚門問，客從何處來。", "長嘯不復答，露坐面山隈。", "往謁玉岩翁，縞衣絕纖埃。", "祠宮蔽風雨，碑碣荒莓苔。", "四山壯幽閒，百感攖我懷。", "先生竟何之，山猿朝夕哀。", "出處非有意，於道相縈迴。", "翁看嶺表人，白骨漫成堆。", "所見明且哲，屢表乞歸骸。", "佇立三太息，歸思落日催。"]}