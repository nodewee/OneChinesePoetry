{"author": "張侃", "period": "宋", "type": "诗", "title": "讀劉義門碑", "paragraphs": ["深秋檢旱步田隄，天清日懶風緩吹。", "行行不覺筋力倦，前山數鴈带斜飛。", "老農指點前頭路，便是義門植碑處。", "義門當日篤於親，十世同居無異語。", "可憐年遠子孫微，頼有此碑名未虧。", "子孫能守前人志，田雖一畝不忍離。", "斂襟讀碑幾百字，重歎今人深有愧。", "老農耕田莫深鋤，臺高要記義門居。"]}