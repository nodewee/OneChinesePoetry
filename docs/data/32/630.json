{"author": "張侃", "period": "宋", "type": "诗", "title": "秋蟲篇", "paragraphs": ["縣樓漏鼓聲逄逄，秋深夜永睡未濃。", "窗前秋色已可掬，枕畔秋凉能暗通。", "偶思向來所歷事，記一忘十馬牛風。", "醒然如寤或省起，四壁不耐吟秋蛩。", "秋蛩賦命抑何小，聲則甚大凄而雄。", "艱難七月陳王業，警戒再四由姬公。", "如何秋蛩蒙好語，意謂有漸將成終。", "初非卒然來徑去，有如疾風轉孤蓬。", "入我牀下聲更切，恐我佐邑務纖洪。", "情知官府印窠大，不信民間機杼空。", "就中懶婦絲未理，狂謳野舞廢女紅。", "競言秋蛩非促織，自是合歡人不識。", "綠牙作籠金作柵，萬錢爭買成戲劇。", "撫枕三歎忽成詩，秋蛩秋蛩竟何爲。", "汝喙從此箝，汝聲從此辭。", "不平之鳴汝何預，宵爾之織汝無衣。", "自形自色雖天付，我欲睡矣汝且住。"]}