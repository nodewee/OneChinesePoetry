{"author": "宋自遜", "period": "宋", "type": "诗", "title": "田家謠", "paragraphs": ["清溪遶山流，茅屋瞰溪住。", "山田雖不多，荒年亦禾黍。", "有園不栽花，但種桑與苧。", "有兒只爲農，不士不商旅。", "老翁雪滿頭，煮茗相勞撫。", "問我從何來，今將去何所。", "日月如飛梭，人生幾寒暑。", "浮名底須求，求之亦何補。", "我見貪名人，名成隔千古。", "微利不足營，營之徒自苦。", "我見嗜利人，甘作守錢虜。", "青山塚纍纍，今古一抔土。", "勉我勤歸韉，風雪歲云暮。", "因作田家謠，備述老翁語。"]}