{"author": "張侃", "period": "宋", "type": "诗", "title": "打魚網歎", "paragraphs": ["山川信美何處無，只許漁翁把茅居。", "四時風月俱占斷，詩人琢句空長吁。", "漁翁平生家累重，得魚入市日曈矓。", "裹鹽糴米了晨炊，依舊尋魚波洶湧。", "山川雖好儂不知，只知取利他何爲。", "羣居出巧結新網，名以攔江縱所施。", "鯉魴未免僅出入，切勿因香戀微濕。", "破壞好景是漁翁，不用健羨琢句工。", "聖人設險今重險，取與不取戒以漸。"]}