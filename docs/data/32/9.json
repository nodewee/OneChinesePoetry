{"author": "李昴英", "period": "宋", "type": "诗", "title": "送廣帥趙平齋汝暨解印趨朝", "paragraphs": ["海瀕老同年，五載依宇下。", "春風舞簑笠，愛日曝田舍。", "喜無撞搪吏，追逐款段馬。", "劇談許絛褐，得趁公餘暇。", "達官來三逕，小隊隣翁詫。", "明公傑俊人，麟族稱大雅。", "典刑樣諸老，胸次郁醖藉。", "西派溯其源，境物入陶寫。", "才高事無難，隻手擘太華。", "乘軺始踰嶺，風采賢使者。", "堂堂開大閫，部屬肅鞾帕。", "臺端有老蜮，闖影含沙射。", "孤忠冕旒知，還許河內借。", "鈴齋安獨處，冷淡閑僧夏。", "例錢推不受，金貝視土苴。", "首祠酌泉翁，坐使饕俗化。", "葭萌細摩拊，生意被原野。", "循良渤海遂，平理潁川霸。", "威風戢偷竊，德意銷詭詐。", "能令颶母伏，默禱雨師灑。", "開倉散窮閭，儉歲低粒價。", "貢場宏敞拓，芘士千間厦。", "歷觀古賢牧，美政公其亞。", "讒夫真枉了，有識共唾駡。", "君子竟何傷，徽譽愈膾炙。", "詔還九棘班，明發不俟駕。", "傾城送津亭，牽纜不忍捨。", "老夫前致辭，再拜進離斝。", "立朝要敢言，切勿效喑啞。", "此行衆所望，磐石鞏宗社。"]}