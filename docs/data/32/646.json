{"author": "張侃", "period": "宋", "type": "诗", "title": "東坡祠", "paragraphs": ["先生筆端侔造化，妙歲清名滿天下。", "久知富貴等浮雲，已悟世情同啖蔗。", "置居陽羨山水妍，湔滌埃塵聊稅駕。", "豈知地主無所容，天地雖寬如傳舍。", "一朝焚券還其居，意氣不迫愈閒暇。", "年深此事竟莫傳，欲紀詩篇愧陶謝。", "先生祠堂幽且深，今人那識古人心。", "但把丹鉛較形似，滿廊遺像成兒戲。"]}