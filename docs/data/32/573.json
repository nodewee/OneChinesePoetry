{"author": "張侃", "period": "宋", "type": "诗", "title": "三高祠", "paragraphs": ["武侯出師表，子陵釣魚磯。", "達則濟天下，窮則歛所施。", "凄凉數間屋，荒草碧離離。", "功名挂人口，毀譽復隨之。", "檥舟三高堂，快讀石湖碑。", "不有君子生，何以立國基。", "夫君守定見，遯野身自肥。", "儻不爲時用，猶當師仲尼。", "血指恐及己，旁觀付盛衰。", "汎湖誠僞計，思鱸設虛辭。", "區區務力作，反蒙樵人譏。", "松江水不窮，那能洗瑕疵。", "石湖擬小山，三招何逶迤。", "字字春秋筆，史氏當憑依。", "武林有西湖，湖上水仙祠。", "君復隠孤山，清名敵伯夷。", "死無封禪書，小詩揚京師。", "坡翁刺是邦，寒泉薦江蘺。", "在郡六百日，遂踵居易規。", "終焉配水仙，事定分是非。", "邦人思坡翁，要和甘棠時。", "遂肖三賢像，相與祝其尸。", "三賢得其操，三高得其微。", "篙師催我行，日落江水湄。"]}