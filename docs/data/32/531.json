{"author": "張侃", "period": "宋", "type": "诗", "title": "晨起", "paragraphs": ["青山與白水，足以娛人思。", "麗花與佳禽，足以令人悲。", "因思世上事，感觸特一時。", "拘拘守定見，年少紛白絲。", "朝來北窗邊，天清雲不飛。", "桂樹充綠潤，其色光陸離。", "靜坐息萬慮，手携淵明詩。", "飲酒得真趣，神氣常自怡。", "我飲僅涓滴，螺杯謾爾持。", "後山草木深，有禽擇所栖。", "婆餠爲誰焦，姑惡爲誰咨。", "騷翁繹楚語，解說累千辭。", "萬物雖異性，天地同一機。", "時至乃飛鳴，人訛反生疑。", "禽語空啾唧，有怨難窮推。", "好生毛羽者，細聽强誑欺。", "遂使本然質，由是深有虧。", "清風到階庭，處處禽語奇。", "勿問聲如何，天地何曾私。"]}