{"author": "華鎮", "period": "宋", "type": "诗", "title": "送越倅胡郎中入京", "paragraphs": ["雄鎮揚州域，前聞越絕靈。", "天文直牛女，地勢壓滄溟。", "霸業雖陳迹，王圖乃舊經。", "遺風終樸素，彌世慎儀刑。", "紆綬皆英彀，乘軒盡德馨。", "迄今無僭濫，自古底安寧。", "碩德居華旦，清資應列星。", "司城新進秩，別乘舊揚軨。", "妙譽高藩翰，嘉名藹闕廷。", "自堪剖符竹，猶此駕箳篂。", "裨替無遺恨，平反得所聽。", "威儀嚴肅穆，文雅煥青熒。", "裁决真穿縞，經綸甚建瓴。", "屬城嘗乏守，茂績可書屏。", "完士終何感，丹心獨願銘。", "淪埋脫吳阪，知賞謬柯亭。", "述業知晞驥，多聞媿識鼮。", "成風非匠石，合舞謝庖丁。", "濫擬窺場藿，叨曾食野苹。", "禹門俄暴鬣，陶夢輒摧翎。", "捧檄終堪喜，彈冠詎可停。", "未能餐沆瀣，安敢卧清泠。", "山藪容樗櫟，川河納渭涇。", "不教長在澗，還許預充庭。", "破竹期迎刃，提刀更發硎。", "有緣重奮迅，何慮復伶俜。", "穩步封崤底，長驅過井陘。", "旋瞻丹闕鳳，密覯寶階蓂。", "先哲猶嘲白，微才乃拾青。", "既霑新籍桂，無負故囊螢。", "寒谷逢陽律，幽姿得震霆。", "心誠期秉石，蹤跡免如萍。", "矩範茲親覿，徽音此竊聆。", "執鞭欣有自，整駕恨難扃。", "杯水遮琱轡，壺漿擁彩舲。", "鳴鉦發蘭沚，疊鼓起蘋汀。", "龐驥雖云展，黄陂未易形。", "虔刀方電發，孔榻任塵冥。", "佇見宵人伏，行觀病者醒。", "馳心逐旌旆，引領矚郊坰。"]}