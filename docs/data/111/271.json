{"author": "袁燮", "period": "宋", "type": "诗", "title": "題習齋", "paragraphs": ["寓形宇宙間，所至習乃成。", "事以習故熟，藝以習故精。", "嬰兒始匍匐，習之能自行。", "南人初學沒，習慣如履平。", "承蜩有餘巧，解牛新發硎。", "是皆習熟故，見者爲之驚。", "矧惟君子學，吾道深而宏。", "欲窮聖賢域，精微故難明。", "聖賢與愚鄙，何啻莛與楹。", "愚夫墮惡習，自蹈谷與坑。", "善惡分舜跖，毫釐當細評。", "莫將朱奪紫，無使渭濁涇。", "根源見端的，履踐嚴度程。", "容貌必齊莊，坐立無倚傾。", "視聽一於禮，言語純于誠。", "百行孝爲本，戰戰如奉盈。", "操行潔冰玉，宇量涵滄溟。", "經德豈干祿，爲善非近名。", "方其學習初，是非交戰爭。", "見義勇必爲，有過時自抨。", "造次必致察，思慮防始萌。", "惡念痛掃除，用力如用兵。", "善端謹護持，保己如保城。", "新功生者熟，舊習熟處生。", "一心湛不撓，四體明且清。", "平居寡悔尤，處困心亦亨。", "誰知人寰中，有此天爵榮。", "嗟予資淺薄，役于蕞爾形。", "主宰未純一，氣血時縱橫。", "歲月不我與，循省敢遑寧。", "以習名其齋，爲我座右銘。"]}