{"author": "馬之純", "period": "宋", "type": "诗", "title": "擬峴亭詩", "paragraphs": ["吾縣西峴峰，亭以擬峴名。", "嘗見父老說，寺中有碑銘。", "昔晉殷仲文，作郡有政聲。", "去而人思之，屐齒有餘榮。", "余聞諸老說，此事不可憑。", "臣子從弒逆，罪合五鼎烹。", "桓玄在荆州，世爲晉公卿。", "一朝睨漢鼎，舉兵向金陵。", "是時殷仲文，實守新安城。", "棄郡以從玄，惟欲事逆成。", "策命九錫文，未至先經營。", "桓楚既竊位，寢所地忽崩。", "仲文於此時，巧言如簧笙。", "其後玄事敗，奔走向南荆。", "仲文憂不免，奉二后還京。", "叛晉復叛玄，鼠雀同偷生。", "寄奴後代晉，又欲居朝廷。", "出爲東陽郡，怏怏無好情。", "嘗覽鏡自照，不見頭顱形。", "豈非從逆者，未誅先受刑。", "無忌牧荆州，仲文嘗趨迎。", "便道不過府，無忌殊不平。", "言于宋武帝，此輩謀舉兵。", "宋武盡族誅，流血幾成坑。", "襄陽羊叔子，當世之豪英。", "不當擬其名，流傳污吳寧。", "疑別一牧守，偶與同名稱。", "此名若果然，山鬼怒非輕。", "緬想唐戴令，政聲極鏗鍧。", "曾有長源碑，在夫子廟庭。", "曷易曰戴峴，庶以慰編氓。", "稱之名義當，兼可怡山靈。", "嘗讀晉宋書，抵掌氣填膺。", "安得仍擬峴，千載愚民生。"]}