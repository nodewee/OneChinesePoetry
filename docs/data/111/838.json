{"author": "王阮", "period": "宋", "type": "诗", "title": "題東林一首", "paragraphs": ["屏迹敷淺原，注目香爐峯。", "飽聞送客溪，鼎新古梵宮。", "緬懷結社人，豈止避俗翁。", "一念薰戒香，千年仰玄蹤。", "蜂房始義熙，鳳曆當元豐。", "果有大士出，一與遺言同。", "堂堂照覺師，赫赫襄敏公。", "徹彼毗尼藏，揭我臨濟宗。", "元曰立成佛，坡曰僧中龍。", "少林來於西，雙林振以東。", "冥數其理暗，野燒中宵紅。", "天遣真道人，夜役衆鬼工。", "幻出翬飛簷，化成雷吼鍾。", "神運儼若初，佛法豈有終。", "余生慕真乘，願力愧祖風。", "再窺拈花座，駭歎折草功。", "請續香山堂，老此平臺中。", "白撫生池蓮，青友夾澗松。", "永劫不出門，寂照涵虛空。"]}