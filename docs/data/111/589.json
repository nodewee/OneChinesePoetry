{"author": "黄裳", "period": "宋", "type": "诗", "title": "罷糴行", "paragraphs": ["邊頭八月秋田熟，南村北村夜舂粟。", "大平車子走無輪，載米入場聲轆轆。", "官置斗斛人自量，市價日與時低昂。", "得錢却載車上去，出門掉臂歸山鄉。", "老翁扶杖笑且語，大兒踏歌小兒舞。", "酒酣歌罷喜復悲，却憶前年輸糴苦。", "田頭刈禾人未歸，吏已打門嗔我遲。", "名爲和糴實强取，使我父子長寒饑。", "今年官場有糴米，賣米得錢固其理。", "力排衆議改舊法，聞說郎中人姓李。", "小民無力酬天公，但願穀米年年豐。", "年年與官足兵食，三軍飽食眠秋風。", "郎中歸坐天子側，更與小民說休戚。", "莫使明年復開糴，老翁還作前年泣。"]}