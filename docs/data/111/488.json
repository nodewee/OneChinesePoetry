{"author": "楊炎正", "period": "宋", "type": "诗", "title": "錢塘迎酒歌", "paragraphs": ["錢塘妓女顔如玉，一一紅妝新結束。", "問渠結束何所爲，八月皇都酒新熟。", "酒新熟，浮蛆香，十三庫中誰最强。", "臨安大尹索酒嘗，舊有故事須迎將。", "翠翹金鳳烏雲髻，雕鞍玉勒三千騎。", "金鞭爭道萬人看，香塵冉冉沙河市。", "琉璃杯深琥珀濃，新翻曲調聲摩空。", "使君一笑賜金帛，今年酒賽真珠紅。", "畫樓突兀臨官道，處處繡旗誇酒好。", "五陵年少事豪華，一斗十千誰復校。", "黄公壚下謾徜徉，何曾見此大堤倡。", "惜無顔公三十萬，往醉金釵十二行。"]}