{"author": "袁燮", "period": "宋", "type": "诗", "title": "送李鳴鳳使君", "paragraphs": ["道山羣玉府，密邇日月光。", "夐與塵世隔，恍如白雲鄉。", "李侯好古士，來自天一方。", "峩冠英俊林，掉鞅翰墨場。", "著庭秉直筆，省戶推望郎。", "高情遽勇退，遠業真難量。", "黎庶多困窮，撫摩仗循良。", "鷹鸇豈不鷙，鳳鳥乃嘉祥。", "生財固有道，視民當如傷。", "寧乏强敏稱，毋令本根戕。", "仁聖子萬姓，邇遐如一堂。", "賢牧著聲績，璽書隨褒揚。", "我歸伏茅荆，翹首觀高翔。"]}