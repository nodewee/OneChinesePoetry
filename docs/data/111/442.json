{"author": "謝堯仁", "period": "宋", "type": "诗", "title": "詠芍藥", "paragraphs": ["花蓓大如拳，花面或徑尺。", "紫者棲紫鸞，黄者浴黄鵠。", "或似扶桑枝，推上一輪赤。", "或似玻璃盆，稍久擎無力。", "又有似平叔，愛矜素粉白。", "又有似蜀人，喜染天水碧。", "或似包綠錦，未放丹砂折。", "或似浴青囊，未放沉麝發。", "應須和露剪，莫使見日色。", "廣陵精神全，免笑花無骨。"]}