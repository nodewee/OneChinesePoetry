{"author": "馬子嚴", "period": "宋", "type": "诗", "title": "雲巖", "paragraphs": ["林深路轉山，巖虛雲觸石。", "是中立數椽，僅足安一室。", "斷罅開碧落，當晝懸白日。", "虬蘗掛乳竇，飛鼠傅石脊。", "山中古老人，對我誦記憶。", "昔爲鬼仙家，乃藉巨人力。", "劃地剖疆界，印泥遺指跡。", "至今百年餘，住世三度易。", "吾非梅子真，身是江南客。", "詹子武夷俊，邂逅願已適。", "扶携一登覽，相與有儔匹。", "林逋葉靜能，俱來一同席。", "二子善鼓琴，無弦徒挂壁。", "日暮雲已歸，今夕竟何夕。", "徘徊卧白雲，華胥何處覓。"]}