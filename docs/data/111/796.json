{"author": "王阮", "period": "宋", "type": "诗", "title": "明妃曲一首", "paragraphs": ["胡塵漠漠風捲沙，明妃馬上彈琵琶。", "琵琶一曲思歸譜，明妃淚盡胡兒舞。", "胡兒不道思歸苦，更問漢宮餘幾許。", "古來和戎人似鐵，漢家和戎人似雪。", "午窗一抹春山橫，萬里關河不須設。", "燕支帳寒秋復春，翠被不禁愁殺人。", "人生不可無黄金，無黄金兮死沉淪。", "明妃也莫怨青塚，死有佳名生有用。", "君不見秦樓當日卷衣女，一一空隨宿草腐。"]}