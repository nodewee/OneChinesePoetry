{"author": "袁燮", "period": "宋", "type": "诗", "title": "寄武岡使君表兄", "paragraphs": ["符竹剖千里，休戚繫一方。", "田里息愁嘆，民安由吏良。", "方今重茲選，俾近天子光。", "臨遣重丁寧，考察何精詳。", "吾兄富才業，敏銳鋒莫當。", "論事切時務，玉音屢褒揚。", "都梁雖遠郡，于今爲邊防。", "帝曰惟汝諧，專城頼紀綱。", "吾兄勤布宣，德意達窮鄉。", "朝夕念此民，啟處幾不遑。", "世方急催科，下令嚴秋霜。", "罷癃因鞭笞，男女失耕桑。", "財貨豈不足，衆弊實蠹傷。", "但能澄其源，府庫有餘藏。", "無告深可憫，盻盻將流亡。", "根本不護惜，忍以斤斧戕。", "吾兄獨反是，屬邑頼小康。", "願言堅此志，益使仁風翔。", "此邦介荆蠻，其俗氣稟剛。", "宜以寬治之，馴擾狡與强。", "用法人固畏，中心要易忘。", "十步有茂草，多士詠思皇。", "況有賢師儒，德行侔珪璋。", "薰陶亦既久，濟濟觀趨蹌。", "儒風果大振，鄒魯相頡頏。", "爲政有先務，本固末乃昌。", "規模欲傳後，計慮宜深長。", "天下久無事，武備弛不張。", "干戈朽且鈍，卒伍驕而狂。", "教習不可緩，常若赴敵場。", "軍陣日修明，姦宄敢陸梁。", "塞下憂空虛，積粟乃金湯。", "郡事無不宜，休譽寖以彰。", "吾君不忘遠，大明燭無疆。", "承宣有如此，促召歸周行。", "嗟予寡所合，幽居空激昂。", "每懷濟川志，自愧非艅艎。", "吾兄捨我去，矯首遥相望。", "我懷不能已，作詩述肺腸。", "微塵裨高山，可笑不自量。", "相期配古人，豈徒出尋常。", "努力進此道，千古垂芬芳。", "罔俾循吏傳，專美龔與黄。"]}