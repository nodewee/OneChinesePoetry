{"author": "袁燮", "period": "宋", "type": "诗", "title": "昭君祠", "paragraphs": ["昭君天賦傾城色，何事君王未曾識。", "徘徊顧影無計留，一朝遠嫁匈奴國。", "匈奴風日暗飛塵，昭君絕艷驚國人。", "單于駭嘆昔未覩，甘心保塞爲藩臣。", "從來敗德由女美，褒妲驪姬及西子。", "玉環飛燕更絕佳，遺臭千載堪咨嗟。", "毛生善畫古無有，强把丹青倒妍醜。", "却教尤物擯絕域，能爲君王罄忠益。", "聞說昭君出塞初，朔風蕭颯吹衣裾。", "聊將琵琶寄離恨，痛絕玉顔嬪老胡。", "老胡死矣義當返，慷慨懷歸曾上書。", "君王有詔從胡俗，慟哭薄命終穹廬。", "自古佳人多命薄，亦如才士多流落。", "人才有益尚疏外，佳人無補何可懟。", "君不見蕭生堪猛豈不忠，君王疑信相半終不容。"]}