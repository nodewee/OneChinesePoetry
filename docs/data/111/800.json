{"author": "王阮", "period": "宋", "type": "诗", "title": "瑞麥謠一首", "paragraphs": ["稗草化稻疑談空，我有異麥真年豐。", "三歧鼎足如爭雄，兩歧對秀攢眉峯。", "棣華英粲花影重，黄雲列陣翻春風。", "問此厥初何所從，塗山之陽一牧童。", "手持足接復一翁，三十八雙來無窮。", "慶元道大天下公，漸漸擢芒瑞時雍。", "不生內地生邊封，天以德致驚諸戎。", "周家之始西徂東，彼疆爲密此界崇。", "已而率育四海同，帝命盖自貽牟通。", "漁陽昔當漢之隆，亦有此瑞堪形容。", "氓謠不上甘泉宮，私以譽守疑非恭。", "濠梁獻祥不一逢，一生二生重熙中。", "今年分外佳氣濃，疆吏豈敢貪天功。", "歸禾擬奏區區忠，仄聞聖德方謙沖。", "班春于郊但勸農，諭以種麥莫懶慵。", "大麥更戒細細舂，明年從駕巡崆峒，此飯要到滹沱供。"]}