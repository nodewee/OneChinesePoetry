{"author": "楊炎正", "period": "宋", "type": "诗", "title": "壽宮使余丞相", "paragraphs": ["間世生英傑，于時瑞幅員。", "昔爲天下宰，今作地行仙。", "帝渴梅調鼎，民思楫濟川。", "元戎辭屏翰，珍館逸林泉。", "勳業麒麟上，聲名奏華顛。", "落成新紫府，拂拭舊青氈。", "暇日來簪履，春風可管弦。", "蓮開花十丈，桃熟歲三千。", "雲駐東山境，星輝北斗躔。", "笑談皆雨露，指顧即陶甄。", "烏景行添線，蟾華且上弦。", "垂弧當紀節，稱兕正迎年。", "四海俱瞻仰，三宮助祝延。", "匹休和有宋，受福總無邊。", "試吏如孤遠，蒙恩夙記憐。", "姓名勤剡奏，庖廩費周旋。", "頂踵思持報，絲毫力未宣。", "一憑難老頌，再炷博山烟。", "願把如椽筆，重歸秉化權。", "倍書中令考，穩穩戴貂蟬。"]}