{"author": "袁燮", "period": "宋", "type": "诗", "title": "贈吳氏甥二首  其一", "paragraphs": ["男兒何所急，爲學要立志。", "此志苟堅彊，天下無難事。", "超然貴於物，萬善無不備。", "厥初本高明，有過則昏蔽。", "但能改其過，輝光照無際。", "厥初本篤實，有過則虛僞。", "但能改其過，金玉等精粹。", "改過貴乎勇，不勇真自棄。", "有過如坑穽，改過如平地。", "平地可安行，坑穽宜急避。", "事親貴乎孝，事長貴乎弟。", "是爲立身本，奉承無失墜。", "門戶久衰頹，盍作興起計。", "是心通神明，勿使形骸累。", "持之久而純，百福如川至。"]}