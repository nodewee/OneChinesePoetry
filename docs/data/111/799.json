{"author": "王阮", "period": "宋", "type": "诗", "title": "上九江唐舍人一首五十韻", "paragraphs": ["江左承南渡，潯陽控上流。", "平時稱用武，今日更防秋。", "六代規摹古，三江險阨周。", "高憑隆屏翰，下瞰握襟喉。", "呼吸聞吳楚，封疆矗斗牛。", "循良渡虎跡，神武射蛟遊。", "勝事餘蓮社，風光足庾樓。", "倚天開峻極，倒影湛飛浮。", "鼎敗香山徃，官輕靖節休。", "義門十世美，將業二王優。", "頃歲承平久，斯民習俗修。", "究心依學校，服力事田疇。", "獄凈苔荒砌，山深麥掛丘。", "共知忠義篤，肯陷矯誣羞。", "不料腥羶起，能令日月幽。", "雲屯滿赤縣，天意卒鴻溝。", "郡邑生荆棘，江湖識冕旒。", "竟捐形勢地，聚作虎狼陬。", "昔計何勝辱，群生亦暫偷。", "奇功思赫赫，內治頗悠悠。", "法令中間弊，流移不可留。", "未經真撫恤，還已困虔劉。", "對壘緣淮甸，長蛇致虜酋。", "雷聲忽天狗，旗尾又蚩尤。", "隔岸幾航葦，孤城亦綴斿。", "兵戈閑耒耜，戰艦奪松楸。", "天下雖同擾，江西又不侔。", "宿師惟此地，履畝倍他州。", "諸將紛紛是，攸司日日掊。", "文符競旁午，膏血罄誅求。", "戰鬭連年永，瘡痍幾日瘳。", "孽牙中作梗，氣習遂成媮。", "情動穿墉鼠，風行借父耰。", "秉彜均物則，失德自乾餱。", "近世凡臨鎮，何人解撫柔。", "帝爲輟近侍，人喜得賢侯。", "父子文章偉，君臣契分投。", "王言資潤色，國是仗謀猷。", "詩似丘傳鯉，書如固續彪。", "鳳毛宜鸑鷟，驥種自驊騮。", "增重依蓮幕，尤煩借箸籌。", "折衝皆婉畫，賜履又分憂。", "奕奕長江上，源源數路頭。", "若非煩柱石，何以鎮貔貅。", "南土驚新事，西清擁碧油。", "春風回野色，江月靜簾鈎。", "地借長城望，塵清奕世讎。", "有生皆固結，無士不冥搜。", "立國須才用，聞公銳意收。", "龍門如可上，敢請與荀儔。"]}