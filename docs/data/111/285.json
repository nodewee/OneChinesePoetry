{"author": "袁燮", "period": "宋", "type": "诗", "title": "和傅大卿喜雪", "paragraphs": ["人情誰不愛飛雪，臘中再見尤奇絕。", "對雪吟哦色即空，仙翁洞照無生滅。", "既積既消還復飛，且飛且積俄又非。", "了然不是堅牢玉，緬懷有感蘇公詩。", "誰知潤澤工夫遠，須索詩家爲明辨。", "香風天上亦飛花，較之窮臘功猶淺。", "綠窗怯寒顰翠娥，窮儒忍凍不能歌。", "何如制閫賢師帥，賸喜嘉祥重婆娑。", "鄮山妝點千巖白，全勝輕花飄細麥。", "氣和之應非偶然，善政端由老邦伯。"]}