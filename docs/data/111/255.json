{"author": "袁燮", "period": "宋", "type": "诗", "title": "送趙大冶晦之", "paragraphs": ["謝公中年後，畏與親友別。", "歲月苦不長，交情固難輟。", "況於桑榆景，撫事心欲折。", "一朝舍我去，遂恐成永訣。", "感君遇我厚，肝膽每傾竭。", "惓惓念斯時，言論多激烈。", "憶君哦松日，志操已超越。", "庾臺欲推薦，風之使來謁。", "恥於呈其身，保此端以潔。", "君今宰壯縣，便道理舟楫。", "不騎京國鯨，不改歲寒節。", "升沈分自定，義理我所說。", "黎甿久困窮，恩惠思周浹。", "姦欺巧蒙蔽，精神要昭徹。", "鄰境猶繹騷，武備不可闕。", "弓兵暨保甲，閲習貴嚴切。", "懸賞勸之射，人人藝精絕。", "莫言一邑小，振作在賢傑。", "士氣苟奮揚，威聲必震疊。", "自憐老且病，羨君健而決。", "老病保餘生，健決廣賢業。", "自期素不淺，有志終煒燁。", "日誦論孟書，端如明鑑揭。", "聖賢以爲法，今古同一轍。", "便郵頻寄音，解我寸心結。", "他年再覿面，偉論起衰怯。"]}