{"author": "吳琚", "period": "宋", "type": "诗", "title": "春日焦山觀瘞鶴銘", "paragraphs": ["昔愛山樵書，今踏山樵路。", "江邊春事動，梅柳皆可賦。", "犖确石徑微，白浪灑衣履。", "臨淵魚龍驚，捫崖猿鳥懼。", "古刻難細讀，斷缺蒼蘚護。", "歲月豈易考，書法但增慕。", "摩挲復三歎，欲去還小住。", "習氣未掃除，齒髮恨遲暮。", "華亭鶴自歸，長江只東注。", "寂寥千古意，落日起煙霧。"]}