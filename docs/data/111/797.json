{"author": "王阮", "period": "宋", "type": "诗", "title": "續湖陰曲一首", "paragraphs": ["上林鳴蛙私邪官，金陵指顧成長安。", "唾壺一曲玉如意，聲斷石城鋒鏑寒。", "從來龍化中興主，不似黄鬚阿奴武。", "當時斬鞅心下事，今日揚鞭目中虜。", "黄埃散漫重瞳微，雨師不灑疑人知。", "夢回日轉驚已午，馬驕風疾那容追。", "一聲吉語禁門靜，萬國笙歌丹仗整。", "山傾海動忽燃臍，地闢天開誰問鼎。", "長江千里真險哉，煌煌晉業流秦淮。", "江濤一洗妖氛息，湖陰千古琉璃碧。"]}