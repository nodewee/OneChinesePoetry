{"author": "王阮", "period": "宋", "type": "诗", "title": "題嚴陵釣臺一首", "paragraphs": ["西都庸庸生禍胎，東都切切繩公台。", "平生故人苦畏辱，坐定白雲那肯來。", "沉幾深略滿帝腹，且憩先生一雙足。", "使知天上麒麟兒，不似犬羊甘豢畜。", "渭濱老叟不自持，爲人人以鷹名之。", "豈識桐江一竿竹，依舊秋風魚正肥。", "古來賢者亦避世，往往適逢天地閉。", "得如建武亦不惡，又值首陽難降志。", "山木陰陰江面寒，此天別在壺中寬。", "幾曾流出桃花去，寶氣自駭人間觀。", "當時不願世知己，稱到于今却如此。", "塞馬得失天好還，千駟齊侯不窮理。"]}