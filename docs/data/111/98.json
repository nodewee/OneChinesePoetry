{"author": "游次公", "period": "宋", "type": "诗", "title": "畫虎", "paragraphs": ["平生射虎裴將軍，馬獰如龍弓百鈞。", "手撚白羽旁無人，注虎使虎不敢奔。", "須臾叢薄爛斑出，人馬不知俱辟易。", "矢如蓬蒿弓減力，將軍得歸幾敗績。", "徐行爪牙元不露，眈眈垂頭若微顧。", "尾翦霜風林葉飛，倏忽山頭日光暮。", "包家畫出真於菟，我尚不敢編其鬚。", "昔人作詩譏畫圖，吁嗟畫圖今亦無。"]}