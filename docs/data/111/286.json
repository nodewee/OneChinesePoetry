{"author": "袁燮", "period": "宋", "type": "诗", "title": "林寺丞許惠桂花", "paragraphs": ["羨君仙隠占龍山，愛君風度超人寰。", "手移仙葩第一品，布列竹籬松徑間。", "秋來月色轉清好，秋半花蕊方斕斑。", "對花如在月宮裏，誰道人境非天關。", "徹骨濃薰真酷烈，可人佳態原幽閒。", "雖復施朱未嫌赤，定知鄰女難同班。", "聞說名園富奇麗，芬芳次第如循環。", "丹心自與君子合，瓊枝更許諸郎攀。", "我亦生來有花癖，每逢絕艷一解顔。", "知君百金重然諾，和根遣送應不慳。"]}