{"author": "華鎮", "period": "宋", "type": "诗", "title": "送湖南運判張朝散", "paragraphs": ["幽野葽含秀，周朝麥薦新。", "祇園纔浴像，嵩嶽復凝神。", "鵲印天休裔，書林世貴人。", "江山分秀氣，珪璧粉天真。", "三篋傳遺緒，前籌起逸塵。", "人間欣得瑞，席上藹爲珍。", "平步游英彀，長驅歷要津。", "星軺聊按指，元鼎佇經綸。", "熊夢祥占日，斑衣色養辰。", "雲鵬方萬里，海鶴本千春。"]}