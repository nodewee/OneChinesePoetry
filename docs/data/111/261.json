{"author": "袁燮", "period": "宋", "type": "诗", "title": "贈吳氏甥二首  其二", "paragraphs": ["農夫力耕耘，歲功必倍收。", "吾儒用心苦，學業亦有秋。", "聖賢有遺訓，好古敏以求。", "韋編至三絕，發憤窮深幽。", "寢食俱相忘，此志何時休。", "矧今後生輩，未脫童丱儔。", "刻苦猶不足，詎可思悠悠。", "而母早孀居，其窮未易瘳。", "殷勤撫二子，不暇爲身謀。", "雜然萬馬羣，望爾爲驊騮。", "翕如衆樂奏，望爾爲天球。", "勿云年尚幼，歲月如川流。", "及今不加鞭，壯大徒包羞。", "輕璧惜寸陰，前哲勤進修。", "勉爾務謹重，戒爾無輕浮。", "人百己千之，庶解而母憂。"]}