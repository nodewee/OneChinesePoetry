{"author": "劉名世", "period": "宋", "type": "诗", "title": "墨池發祥詩呈蔣教", "paragraphs": ["城頭學宮高巍巍，中有方井號墨池。", "窮冬不竭春不溢，往往石眼通江湄。", "故老相傳右軍宅，滌硯濡毫向池側。", "蘭亭絕筆跡成塵，此間池水猶能黑。", "紹興之年值丙寅，一夕鬰鬰浮烏雲。", "鄉閭拭目看盛事，集英三唱人姓陳。", "又聞淳熙改元歲，隔春預作文章瑞。", "甲科奪得漢庭魁，賢關解褐冠多士。", "九歲奇童面聖顔，闔郡十人俱賜第。", "近來復作烟霧飛，盈盈玉斗磨歙絲。", "忽焉陰霾黯蒼漢，模糊頃刻風披披。", "巧如奇花開異草，天女織出絞綃衣。", "須臾變態千萬狀，妙手點染水墨奇。", "此事頗亦涉神怪，疑有鬼物來遊嬉。", "不然下墊千年龜，圖書之祥將發揮。", "吾鄉文物盛洙泗，執經問道肩相隨。", "殘膏賸馥大沾溉，諸生借潤今其時。", "文昌終有應圖契，韓門高第皆可爲。", "先令地脈進佳貺，主張在公非義之。"]}