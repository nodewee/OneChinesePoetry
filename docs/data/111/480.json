{"author": "陳峴", "period": "宋", "type": "诗", "title": "楚南偉觀樓", "paragraphs": ["平生足迹窮遐陬，一麾更守湖湘州。", "西接懸崖五溪曲，南望渺極蒼梧愁。", "天涯牢落孰慰意，千嶂倒影三江流。", "千里脈絡茲要會，意趣端與江山投。", "羣峰四遶立碧玉，带映林薄如雕鎪。", "虯蟠虎驟互起伏，天作地涌非凡儔。", "郊村依約半洲渚，遠明天際來歸舟。", "湖南素號清絕地，一旦呈露疑神謀。", "作成英奇易舊觀，俗化遠與鄒魯侔。", "寄語後來無泯沒，共保佳致傳千秋。"]}