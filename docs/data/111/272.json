{"author": "袁燮", "period": "宋", "type": "诗", "title": "謝吳察院惠建茶", "paragraphs": ["佳茗世所珍，聲名競馳逐。", "建溪拔其萃，餘品皆臣僕。", "先春擷靈芽，妙手截玄玉。", "形模正而方，氣韵清不俗。", "故將比君子，可敬不可辱。", "御史萬夫特，剛腸憎軟熟。", "味此道之腴，清泠肺肝沃。", "精新味多得，烹啜不忍獨。", "磊落分貢包，殷勤寄心曲。", "斯時屬徂暑，低頭困煩溽。", "一甌瀹花乳，精神驚滿腹。", "此物雪昏滯，敏妙如破竹。", "誰知霜臺傑，功用更神速。", "莫辭風采凜，要使班列肅。", "一朝奮孤忠，萬代仰高躅。"]}