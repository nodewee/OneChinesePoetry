{"author": "袁燮", "period": "宋", "type": "诗", "title": "咏竹二首  其二", "paragraphs": ["野性與俗違，澹然都無營。", "窗前水蒼玉，未能獨忘情。", "對之三伏中，爽氣高秋橫。", "數竿亦已好，況此繁陰成。", "中虛洞無物，節勁老更清。", "霜雪自凌厲，柯葉長敷榮。", "物意有相合，人心原自明。", "僻居寡朋儕，命汝爲友生。", "雖無切磋語，而有清越聲。", "入耳久亦佳，此意不可名。"]}