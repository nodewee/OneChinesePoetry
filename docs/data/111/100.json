{"author": "童敏德", "period": "宋", "type": "诗", "title": "湖州題顔魯公祠堂", "paragraphs": ["挂帆一縱疾於鳥，長興夜發吳興曉。", "杖黎上訪魯公祠，一見目明心皦皦。", "未說邦人懷使君，且爲前古惜忠臣。", "德宗更用盧杞相，出當斯位誠艱辛。", "生逆龍鱗死虎口，要與乃兄同不朽。", "狂童希烈何足罪，姦邪嫉忠假渠手。", "乃知成仁或殺身，保身不必皆哲人。", "此公安得世復有，洗空凡馬須麒麟。"]}