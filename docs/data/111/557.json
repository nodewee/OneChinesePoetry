{"author": "林夢英", "period": "宋", "type": "诗", "title": "碧澗書堂", "paragraphs": ["臨川遇鄒君，示我銅陵辨。", "相邀游其間，百聞須一踐。", "自從雙耳聾，已辦兩足繭。", "武夷乃招隠，仙都輒策蹇。", "遥睇麻源村，夢思勞輾轉。", "今披碧澗記，華岡訂訛舛。", "疑信吁莫論，是非爭之褊。", "但欣泉石奇，堂成書可輦。", "晁侯雲夢胸，妙處參墳典。", "家有萬竹坡，琳琅閟營翦。", "徘徊康樂舊，此興尤不淺。", "人生貴自得，假物非至善。", "山川侈遭逢，所託各偕顯。", "嚴光釣越灘，叔子登楚峴。", "氣象不低摧，吾徒志當勉。", "相思邀未到，烟霞自舒卷。", "唯應原上月，共照人孤狷。"]}