{"author": "王阮", "period": "宋", "type": "诗", "title": "題四羊圖一首", "paragraphs": ["三百維羣世不見，廼以四羊爲一圖。", "人言此圖出韋偃，不知韋偃有意無。", "巖巖參天一古木，下有輕荑滿郊綠。", "雪髯隠約黑暈中，沙肋微茫筆端足。", "昔聞韋侯畫馬工，杜陵長歌歌古松。", "孰知畫羊更如此，世間絕藝誰能窮。", "蘄春太守好事者，珍藏有此希世畫。", "嗟予得見雙眼明，此一轉語久難下。", "三羊遊戲芳草茵，一羊輒登枯樹根。", "安得添我作牧人，爲公鞭此一敗羣。"]}