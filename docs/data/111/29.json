{"author": "華鎮", "period": "宋", "type": "诗", "title": "用石桂陽韵謝左判官陳司理見寄", "paragraphs": ["曾挹清談僕屢更，解頤聊足慰平生。", "共觀雲物懷虞帝，爲引漁翁問屈平。", "一逐曉風分客路，兩逢春雨暗山城。", "寒林不見遷鶑語，古壁多逢逐客名。", "懷寄遠隨賢守句，愛忘深識故人情。", "參軍筆力湘山峭，幕府辭源峽水傾。", "刻燭賦詩曾有意，臨池掃帚未能精。", "强將西缶臨風擊，終遜玲瓏戛玉聲。"]}