{"author": "華鎮", "period": "宋", "type": "诗", "title": "水壁", "paragraphs": ["畫手聞曹霸，伊人豈裔孫。", "窮神邈江海，遺迹在牆垣。", "發地驚濤起，扶椽疊浪翻。", "來非自胥怒，去不爲鯨吞。", "咫尺重淵險，尋常萬里奔。", "氣疑烝宇宙，勢欲浸乾坤。", "但見揮長筆，誰能測巨源。", "汪洋須駭矚，漥突幾驚捫。", "湛湛將澄處，悠悠疊細痕。", "輕颸掠伊洛，闊岸漫湘沅。", "怒勢功尤壯，飛瀾地欲掀。", "滄溟擁神島，窮髮運游鵾。", "槃礴應無顧，安排自有門。", "夙成參造化，無用契胚渾。", "歲久人雖遠，塵侵墨未昏。", "依稀逢海若，彷彿弔湘魂。", "倦客縈多累，乘桴特未援。", "時來觀浩蕩，聊用滌塵煩。", "莫使蝸涎蠹，常令墨妙存。", "不勞浮渤澥，已似陟崑崙。"]}