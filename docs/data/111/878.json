{"author": "王阮", "period": "宋", "type": "诗", "title": "次韻酬李周翰一首", "paragraphs": ["大江固茫茫，一葦即可越。", "鄉來江與蘄，孰使我輩隔。", "溫溫李夫子，粲粲謫仙格。", "蕭然一竹關，白眼謝俗客。", "蚤充觀國賓，百中應百發。", "我玉空自良，彼怒輒反掇。", "歸歎儒冠誤，盡把氣習撤。", "收藏萬丈焰，不受一夫决。", "纍然駑馬中，倍覺騏驥別。", "嗟余偶傾蓋，辱許共映雪。", "快哉平生心，清風濯執熱。", "今惟仄席秋，正採鄉評月。", "豈無識真人，達君此奇節。", "春雷震一聲，指日看甲拆。"]}