{"author": "華鎮", "period": "宋", "type": "诗", "title": "送新廣西提刑曹司勳", "paragraphs": ["勳業平陽重，才華子建先。", "高風延世濟，大筆得家傳。", "事至皆游刃，辭新盡應弦。", "從容登桂籍，慷慨躐英躔。", "不下文彌蔚，曾磨質更堅。", "鵷鴻傾義路，旒扆賞辭編。", "善誘恢師範，良圖悚幕蓮。", "雄鳴聲闊達，高舉勢騰騫。", "中外資裁制，交遊喜薦延。", "入趨蘭省祕，出擁繡衣鮮。", "封域三苗舊，江山五嶺連。", "楚風輕有素，蠻俗混難銓。", "飛輓歸豐羨，經營出靜便。", "霜威嚴不試，鏡照朗無前。", "玉石胸中判，龍蛇度外捐。", "冥心投至理，寓興起新篇。", "不羨懷沙潔，羞稱賦鵩賢。", "團茆方息駕，隠几欲忘筌。", "杯水澄朝彩，爐香炷久烟。", "有餘論墨妙，無問及筳篿。", "華實湖湘外，聲名日月邊。", "泥封俄迅激，竹律未周旋。", "畏景明流石，薰飈穆汎弦。", "星車躔嶺徼，虎節起湘川。", "雨露恩無外，乾坤施不偏。", "遠民傷側陋，天子重生全。", "桂水秦開郡，璇璣舜繼年。", "平反須利器，跋履屈華韉。", "賤子曾昂首，清途想側肩。", "希聲元寂寞，坦履素蹁躚。", "世路誰爲偶，臺僚竊備員。", "機心寧及俗，直道尚侔天。", "宜襆爲郎被，難加出將鞭。", "神棲南郭隠，心醉北窗眠。", "大匠微無棄，幽芳早見搴。", "斲輪慚妙手，傾蓋勝華顛。", "莫叱王遵馭，空矜郭泰船。", "雲移難就蔭，蟻慕漫求羶。", "越嶠暄凉異，周班旦莫聯。", "行看踐槐棘，應紀紉蘭荃。"]}