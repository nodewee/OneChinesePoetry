{"author": "賈遵祖", "period": "宋", "type": "诗", "title": "題真仙巖", "paragraphs": ["翰林以謫流夜郎，我亦何爲涉此境。", "生平山水債未了，宦遊直度桂州嶺。", "牂牁江繞古融城，拂拭冠纓照清影。", "舉頭忽見真仙巖，盤空攫拏勢馳騁。", "天教刻削無遺巧，不知斤斧誰手秉。", "吻如蝕月醜蝦蟆，枵腹穹窿寬一頃。", "尸居龍見柱下史，宴坐似說常清靜。", "貫穿石澗飛驚湍，兩岸峽束垂機穽。", "茲晨邂逅得勝踐，身到中間發深省。", "青牛昔過函谷關，我陪五老曾造請。", "依然一念浩劫初，墮在塵埃官獨冷。", "童兒徐甲今何所，朝從南箕暮東井。", "當時與我極綢繆，默而禱之意相領。", "扶携騰上虛皇前，賜我金丹凌倒景。"]}