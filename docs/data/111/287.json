{"author": "袁燮", "period": "宋", "type": "诗", "title": "和李左藏荔支", "paragraphs": ["姑射山中冰雪姿，凜然標格欺寒威。", "一經蒙莊品題後，使人起敬如賓尸。", "仙風道骨今何有，韶顔豐頰誇絕奇。", "閩中有美信姝麗，衣被五色光參差。", "熒煌已訝色奪目，柔滑更喜香浮肌。", "天工著意破炎毒，故遣佳實生繁滋。", "旨哉悅口衆所嗜，豈聞來去分招麾。", "其他所産亦有取，游女敢自同宮妃。", "我家甬東萃閩舶，勝事屢入騷人辭。", "有時根拔信宿至，風枝露葉殊未衰。", "雜然紅綠間陳紫，圖牒所在生致之。", "始知河豚與江柱，詩人取譬聊滑稽。", "賓朋恣食水晶顆，殘膏賸馥霑羣兒。", "年來吏役困奔走，此志不展常低垂。", "輕紅釅白不易得，西風每起蓴鱸思。", "忽蒙傑句警偷懦，一洗塵慮忘渴饑。", "此中滋味甚不薄，吾曹嚌嚅當及時。", "揮毫詠物聊復爾，相待莫負平生期。"]}