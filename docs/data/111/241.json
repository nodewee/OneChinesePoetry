{"author": "袁燮", "period": "宋", "type": "诗", "title": "送黄疇若尚書", "paragraphs": ["軒裳本外物，輕重非所關。", "俗子不識真，貪榮强躋攀。", "苟求既得志，巧計仍朋姦。", "誰知國士胸，取舍超人寰。", "不憂節不高，任重憂力孱。", "公家太史氏，閲世多險艱。", "無心羨尊顯，名塞穹壤間。", "尚書續正脈，清泉瀉潺潺。", "操修不敢怠，粹美無可刪。", "垂垂躡政途，念念思江山。", "上欲登絕頂，下欲臨碧灣。", "勇退得所願，喜見冰雪顔。", "是中有真趣，景貺天所慳。", "一朝歸領略，拔萃玉筍班。", "豈若嗜進徒，終身墮荒菅。", "家聲遂復振，舊觀欣重還。", "平生萬事足，只欠素與蠻。", "美官非我願，寧復憐綠鬟。", "却須富篇什，麗錦爭斕斑。", "九重念耆德，詎許長清閒。", "强敵未殄滅，罷甿正恫瘝。", "譬如建大厦，運斧無輸般。", "願公勉加餐，暫歸隨賜環。"]}