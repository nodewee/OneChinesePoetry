{"author": "袁燮", "period": "宋", "type": "诗", "title": "題吳參議達觀齋", "paragraphs": ["朱公胸次清絕塵，吳公當日心相親。", "風流藴藉接前輩，寥寥斯世能幾人。", "達觀名齋深有意，欲把前修相警厲。", "只今吳公德彌劭，始信磨礱成偉器。", "古人心廣體亦胖，紛紛世俗爭豪端。", "己私未克欲求道，窺見一二皆童觀。", "達人大觀觀底事，天地爲物原不貳。", "癢疴疾痛皆吾身，彼我胡爲分賤貴。", "達觀主人心地明，分符贊幕無虧成。", "每言此身非我有，年來直欲非死生。", "白髮紅顔難老態，福祿方隆殊未艾。", "願君善保千金軀，歸覲紫宸鏘劍佩。"]}