{"author": "袁燮", "period": "宋", "type": "诗", "title": "題朝鯉圖", "paragraphs": ["魚品不勝多，而鯉爲之宗。", "曷爲此獨貴，無乃能爲龍。", "一躍浪千級，一噓雲萬重。", "變化須臾間，神妙無終窮。", "其他點額輩，不敢攀高蹤。", "維人亦如是，拔萃斯爲雄。", "聖師名其子，勉以德業崇。", "我作朝鯉圖，一鯉居其中。", "衆鯉競趨之，若效臣子恭。", "巨鱖獨不朝，悍然欲爭鋒。", "可憐汝無識，不揆資凡庸。", "一生只爲魚，鯉豈汝可同。", "我亦不如鯉，年老無成功。", "時時展此卷，著鞭期變通。"]}