{"author": "袁燮", "period": "宋", "type": "诗", "title": "喜雪謝東林", "paragraphs": ["去冬雪意慳，稍稍臘三白。", "飛霙纔到地，轉盼已消釋。", "緬懷大有年，兆見瓊玉積。", "今茲杳難期，春信亦已迫。", "天公豈不仁，拙政難感格。", "何時愜人意，四顧苦無策。", "東林惠佳句，似慶平地尺。", "見戲唯何甚，余方自刻責。", "東林達余心，精禱覬有獲。", "沈水煙未收，冰花已如席。", "皓皓埋羣山，霏霏連數夕。", "郊原迷畔岸，徑畛失分畫。", "兒童見未曾，耆老記疇昔。", "幾年無此瑞，驚喜欲折屐。", "皆云窮臘中，得此夜光璧。", "莫言不堅牢，究竟多利益。", "端能殄遺蝗，亦復滋宿麥。", "歡聲沸閭里，和氣蠲癘疫。", "老守差自慰，足寄孤危跡。", "小己不足道，吾民幸安宅。", "作詩謝東林，至誠動金石。"]}