{"author": "徐恢", "period": "宋", "type": "诗", "title": "遊處州石門洞賦長句二十韵", "paragraphs": ["我聞石洞今幾年，一朝來繫秋風船。", "大船膖肛小船遠，漁舟替涉幽澗泉。", "拖舟上上抵砂礫，更與略彴相夤緣。", "黄冠道士衣翩翩，殷勤爲我臨澗邊。", "相逢一笑挽登岸，忽見珍館羅修椽。", "謝公舊隠無處問，洗眼但看山中篇。", "佳哉南國典刑在，大羹遺味朱絲絃。", "當是發興豈神助，兩峰對面攙青天。", "主人掉頭謂不爾，尚能飛瀑千仞懸。", "杖筇西下取微徑，其境過清神凜然。", "初疑窮冬藴積雪，驚飈擁下陰崖巔。", "又疑冰綃掛林杪，薄暮縹緲摇輕煙。", "蔽空乍覺微雨集，墮地復作跳珠圓。", "謝公得爾句偏好，我今其忍相棄捐。", "山奇水怪世莫測，神龍定自藏九淵。", "龍兮汝能水下土，胡爲懶惰貪晝眠。", "自淮以北皆故壤，犬羊爛熳疆域羶。", "挽河莫假壯士力，奔雷走電一洗湔。", "我詩雖乏漫郎語，强顔猶可供磨鎸。", "爲君他日落此筆，千秋萬歲令人傳。"]}