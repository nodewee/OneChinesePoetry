{"author": "華鎮", "period": "宋", "type": "诗", "title": "宮使蔡太師壽詩", "paragraphs": ["天貽真宰贊重熙，何日來符命世期。", "五夜燕遊元夕後，三陽交泰上春時。", "維師事業前無呂，先覺心靈世有伊。", "首斡化機熙帝載，暫休祠館動民思。", "和羹終付鹽梅手，仗節難稽柱石姿。", "華屋早開丞相第，衮衣新賦我公詩。", "緗桃滿院光風轉，素李成蹊淑景遲。", "鼎席具瞻何所願，祝公眉壽等蓮龜。"]}