{"author": "王阮", "period": "宋", "type": "诗", "title": "龍塘晚遊一首", "paragraphs": ["五湖千里吞吳天，館娃宮殿何悠然。", "銀山鐵壘挽不動，萬丈夕陽如血鮮。", "野人固陋元不識，光芒奪眼眼無力。", "長安路遠人不來，信道舉頭惟見日。", "煌煌火德千載期，赤帝之子張赤旗。", "歲寒水冷自可畏，豈必夏盾同冬衰。", "馮夷舞歸驚且悅，幽壑沉沉忽金闕。", "媚川謾道水含珠，照水詎誇虹貫月。", "何處扁舟飛片帆，中有西子輕紅衫。", "想像玉顔人不遠，杖頭星斗寒相參。"]}