{"author": "王阮", "period": "宋", "type": "诗", "title": "次韻范石湖北窗書懷一首", "paragraphs": ["驕陽重鬰結，凉飆驚豁開。", "排戶始奔突，轉隙少徘徊。", "仄聞風伯言，敬爲邦君來。", "邦君著之詩，快心吾已灰。", "獨念暑耘人，斯時若爲懷。", "所願均此施，醒然與之偕。", "有冰何心漿，有甕何心醅。", "莫吹天上雲，要洗田中埃。", "高枕謝北窗，披襟笑登臺。", "伏讀旨意大，倍使吾容齋。"]}