{"author": "馬子嚴", "period": "宋", "type": "诗", "title": "烏林行", "paragraphs": ["荆州兒曹不足恃，何物老瞞欺一世。", "兵書浪語十三篇，不料烏林出奇計。", "隆準雲孫驅伏龍，紫髯强援要江東。", "戈船植羽蔽寒日，雪浪崩崖驚晚風。", "行閒一卒如兒戲，持火絕江人不意。", "灰銷漢賊終老心，功入喬家少年壻。", "君不見華容道旁春草生，魂銷不聽車馬聲。", "哀猿夜啼霜月冷，空餘野燐沙邊明。"]}