{"author": "袁燮", "period": "宋", "type": "诗", "title": "挽丞相忠定公", "paragraphs": ["孝皇龍飛策多士，宗英第一天顔喜。", "力言萬事實爲原，要與邦家立基址。", "堂堂碩望聳中外，耿耿丹心貫終始。", "紹熙之末天步艱，忠臣義士肝膽寒。", "元樞扶日上黄道，指顧宗社磐石安。", "億萬生靈疑慮釋，轉移愁嘆爲欣懽。", "帝謂忠勞無與並，爰立作相專魁柄。", "大開公道延時髦，相與同心究民病。", "區分玉石殊薰蕕，賢人得志憸人憂。", "不堪狂雲巧妬月，何意積羽能沈舟。", "衡陽道上霜松勁，日色慘澹風颼颼。", "行路咨嗟淚相續，興懷安靖恩難酬。", "皇情愴然思舊德，辨誣雪謗分白黑。", "誅鋤元惡氛翳掃，昭揭殊勳鼎彝勒。", "由來物理屈必伸，況此柱石真偉人。", "萊公獲譴死海上，至今勳績摩蒼旻。", "中興趙李二人傑，亦復身後褒忠純。", "嗟爾讒夫太無識，徒把巧言汙碩德。", "正人摧折不妨榮，爾輩羞愧寧有極。", "蚤知此事悔難追，當年詎敢懷姦欺。", "我作此詩慰忠烈，因爲人間息邪說。"]}