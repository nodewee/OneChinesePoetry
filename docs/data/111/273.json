{"author": "袁燮", "period": "宋", "type": "诗", "title": "題豢龍圖", "paragraphs": ["良馬苦羈馽，巨魚畏網罟。", "神龍獨超軼，威燄莫能禦。", "噓爲寒空雲，散作無邊雨。", "能幽復能明，可敬不可侮。", "如何豢龍氏，狎玩等兒女。", "巍然受其朝，勁氣金石沮。", "龍兮喪其魄，聽命無敢拒。", "矧復察秋毫，洞見龍肺腑。", "飲食不强致，嗜好隨所取。", "日日飽甘滋，馴伏固其所。", "誰謂有餘知，拘牽乃如許。", "人生天地間，良心實爲主。", "利慾汩其真，甘與俗子伍。", "胡不鑒此圖，保養虛明府。", "道義有真樂，不羨圭與組。", "於我如浮雲，服膺聖師語。", "吾家素風在，辛苦立門戶。", "勇決早抽身，從我涉幽圃。"]}