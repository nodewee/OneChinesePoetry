{"author": "華鎮", "period": "宋", "type": "诗", "title": "送越州僉判徐狀元赴闕", "paragraphs": ["彼美司刑士，言辭越幕賓。", "斑衣登彩舫，羅袖擁雕輪。", "重過千年會，輕捐萬壑春。", "拂檣風習習，汎楫水鱗鱗。", "仰念當朝律，高還治古淳。", "嘉猷皆建置，弊法不因循。", "食餠無容畫，觀龍必貴真。", "進賢非積累，懷寶免湮淪。", "徒步升黄閣，元台出渭濱。", "昔年書舊史，今日在嚴宸。", "志士休歌鳳，鴻儒罷泣麟。", "不愁長待價，祇恐未能仁。", "盛世當千士，明公第一人。", "詞場無大敵，桂苑絕前塵。", "雅譽多材藝，雄居要路津。", "規爲真大器，薦擢易常倫。", "紺髮年方壯，清光日向親。", "橫飛朝鼎鼐，跬步職絲綸。", "學問功無愧，經綸志必伸。", "善將兼海內，澤可下天民。", "既得風雲便，應爲柱石臣。", "已知材似杞，惟貴壽如椿。", "猥似卑凡質，同居晏粲辰。", "問年雖魯衛，語士迺齊秦。", "敢謂苗堪揠，惟知竹有筠。", "毛公方喜檄，原憲不憂貧。", "春至寧栽柳，秋來未憶蓴。", "况逢春眼見，何慮白頭新。", "戮力尊賢軌，虛懷慕德鄰。", "願言登左右，無或棄輪囷。"]}