{"author": "張縯", "period": "宋", "type": "诗", "title": "次袁說友巫山十二峰古風二十五韻", "paragraphs": ["化工神偉開物姿，劖石萬仞不作癡。", "巍峰聳立威鳳舉，急挾怒流奔馬遲。", "隠然萬里形勝重，信矣四海遊觀奇。", "天開匹練勢巀嶪，雲擁列嶂青參差。", "輿圖悚視天設險，舟檝競與江東之。", "何年宇宙此盤據，遠攬泰華宜肩隨。", "胸吞雲夢盪物表，眥决飛鳥忘神疲。", "元戎授任盛節制，列艦徑度羅旌旗。", "天香來時滿衣袖，講殿幾日辭書帷。", "詞源浩蕩春峽水，句律飄揚秋桂枝。", "天門有路穿水去，筆力到古羣峰低。", "遠參退之賦山囿，下陋樊川娛水嬉。", "有神相宅理應爾，夢賦靡曼奚其爲。", "流轉不根憐已久，高詠取正今逢時。", "昔年飛輓忝將指，異境名言猶念茲。", "大篇巨軸窺勝賞，赤甲白鹽神坐馳。", "有從絕唱發奇偉，衆作絢采同彰施。", "德風草偃閫以外，觀頌下轉江之湄。", "甯須三年奏漢計，行復八彩瞻堯眉。", "慈恩論契肯隔面，草堂枉駕欣解頤。", "我方卧雲書自伴，公詠入相衣宜緇。", "少須凋瘵盡撫摩，大賑廩粟歌噫嘻。", "會看丹詔來北闕，更上岷嶺登峨嵋。", "江山得助協嘉會，賡載歸寫明良詩。"]}