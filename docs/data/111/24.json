{"author": "華鎮", "period": "宋", "type": "诗", "title": "送湖南提舉梁朝散", "paragraphs": ["公族流芳遠，侯門積慶長。", "玉田收地寶，蘭畹毓天香。", "岐嶷英姿妙，魁梧德宇强。", "嶽靈分秀氣，昴宿注祥光。", "世濟居彌厚，官成動有章。", "題輿高右陝，持節重西湘。", "二九朝陽永，中秋夕月凉。", "誕彌迎節至，嘉慶肆筵芳。", "檀篆金爲鼎，榴花玉作觴。", "願言齊鶴壽，平步冠鵷行。"]}