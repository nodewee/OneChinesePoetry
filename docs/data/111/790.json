{"author": "釋道濟", "period": "宋", "type": "诗", "title": "游洞霄", "paragraphs": ["平明發餘杭，扁舟泝清流。", "登岸五六里，小逕穿林丘。", "奇峯聳天柱，九鎖巖谷幽。", "雲根立仙館，勝處非人謀。", "入門氣象雄，金碧欺兩眸。", "彈棊古松下，啼鳥聲相酬。", "羽衣讀黄庭，內景宜自修。", "蓬萊隔弱水，九轉即可求。", "坡翁昔賦詩，刻石記舊游。", "溪山增偉觀，萬古傳不休。", "我來弔陳迹，枯腸怯冥搜。", "執炬入大滌，襟袖寒颼颼。", "懸崖石乳滴，千歲無人收。", "樵夫指巖窟，此處通龍湫。", "方期過東洞，紅日驚西投。", "徘徊出山去，空使猿鶴愁。"]}