{"author": "袁燮", "period": "宋", "type": "诗", "title": "安邊", "paragraphs": ["安邊在良將，至矣晁生語。", "邊疆無良臣，胡能固吾圉。", "孰爲國之良，四德貴兼取。", "智能制勍敵，仁能撫軍旅。", "勇足任爪牙，忠足寄心膂。", "信哉人中傑，勳名在王府。", "斯人世不乏，感會待明主。", "藝祖英睿資，一劍定區宇。", "憤彼敵人驕，求我萬虎侶。", "三邊十四將，人人奮材武。", "威名被草木，折衝自樽俎。", "當年寵遇隆，噲等莫爲伍。", "關市擅征榷，金帛豐賜予。", "機要時面陳，延見虛當宁。", "天顔對咫尺，殿坐得容與。", "等級忘尊卑，親愛均肺腑。", "久戍二十載，近亦十寒暑。", "漢超守關南，販鬻如巨賈。", "法令安有此，優詔特聽許。", "進也治居第，𤭁瓦覆其宇。", "有司每墜執，視進等兒女。", "府庫有餘蓄，捐棄如糞土。", "犒賞飫牛酒，驍雄率鼓舞。", "貪夫冒絕險，敵情畢親覩。", "陰謀數侵犯，先事嚴備禦。", "師徒雖不多，勇悍莫予侮。", "攻伐雖不聞，威德自周普。", "乃知安疆策，保境功最鉅。", "漢高豈不偉，平城亦良苦。", "卑詞結和親，金繒奉驕虜。", "何如我宋興，主聖羣龍輔。", "北人先屈膝，茲事掩前古。", "方今雖治平，徹桑未陰雨。", "和好寧可恃，人材要多貯。", "古來蕞爾國，拔十且得五。", "蜀有關及張，吳用周與魯。", "多士今如林，錯薪刈其楚。", "勿由權要門，要以公論舉。", "會當略細苛，毋使畏網罟。", "深宏植本根，周密固牖戶。", "恩榮有感激，施設無齟齬。", "聞昔淳化中，有臣曰承矩。", "方田遏敵騎，塘濼深險阻。", "當其建策初，羣議亦交沮。", "皇心斷不惑，邊城迄按堵。", "往事可爲則，明時豈無處。", "規模要經久，廢闕要紉補。", "器械要習熟，人民要生聚。", "委任果不疑，讒言敢輕吐。", "守衛果得人，成功要有敘。", "孰爲當今時，視我開基祖。"]}