{"author": "華鎮", "period": "宋", "type": "诗", "title": "寄焦公澤", "paragraphs": ["身世旋蓬轉，年華激矢忙。", "漂流輕楚越，契闊易參商。", "竊預三千日，行幾二十霜。", "金聲留逸響，玉潤有餘光。", "仕路雖叨踐，心蹊未敢荒。", "軒昂遺俗物，感激企前芳。", "燕雀驚鴻鵠，鴟鳶嚇鳳凰。", "傾都無孟子，通國毀匡章。", "曾席雖云遠，韓門未見忘。", "鑠金頻減價，投杼幾循牆。", "素履微難任，流言衆覺强。", "箴言曾展轉，攻鼓或相將。", "睠想周賓裔，來居禹計鄉。", "一門如旅燕，三世寄飛梁。", "何地逢遺秉，誰垣有樹桑。", "釜魚時肖范，儲石每矜揚。", "儒術資斑見，鄉評假寸長。", "芹藜經伏臘，蘋藻備烝嘗。", "紵絮虧冬褐，丹鉛薄曉妝。", "晚蟬無重翼，瀌雪有驕陽。", "唐彀虛曾入，齊飛宛未翔。", "十年勞俛仰，三釜足凄凉。", "懷刺終思重，車塵舊恥望。", "有慚猗頓富，徒效老萊裝。", "曲表求端影，奔車倚怒螳。", "力微甘黽勉，道拙分摧藏。", "好惡鄉人僻，風波世路常。", "棘薪今合重，瓜蔓昔還傷。", "頰舌知無補，絲桐或可量。", "未教輕割席，庶復許升堂。"]}