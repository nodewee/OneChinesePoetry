{"author": "李訦", "period": "宋", "type": "诗", "title": "謁丞相祠觀八陣圖", "paragraphs": ["人言忠孝不磨滅，神物護持存水滸。", "千家陵谷幾變遷，此石不移自章武。", "本由黄帝古兵法，六十四以八爲伍。", "髯孫且懼仲達走，賊操遊魂何敢拒。", "刻銘沙石水底碑，教戰石存山下鼓。", "一片丹心天地間，萬世聞風猶禦侮。", "我來起敬凜如生，再拜一言公必取。", "瀼流東截陣圖前，寖隳城壁頹民宇。", "能安拳石止波流，願回瀼患思民撫。", "常使夔人知感公，踏磧年年弔千古。"]}