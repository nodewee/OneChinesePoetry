{"author": "王阮", "period": "宋", "type": "诗", "title": "館娃宮一首", "paragraphs": ["釋越來妖艷，窮吳事儁遊。", "笑談遺廟社，繪罽及山丘。", "鵷宿離宮瓦，龍移別浦舟。", "楯陳金制巧，床瑩玉光浮。", "破雨驚楓落，馳煙入虎流。", "蓴羹摘千里，荷蓋擁長洲。", "緩緩花開陌，彎彎月照州。", "輕風香逕暖，微步屧廊幽。", "紅喜鱸堪切，黄嗔蟹不收。", "池痕測朝夕，鄉思屬溫柔。", "祇顧山銜日，何知餌带鈎。", "味於重處減，心記捧時謀。", "鯨鬣翻溟渤，金星犯斗牛。", "六千君子銳，二八國人憂。", "泰伯三稱讓，姑蘇一戰休。", "共沉那有井，獨墜苦無樓。", "人去扁舟遠，僧來野寺修。", "宮烏今駭散，臺鹿任鳴呦。", "月爲朱欄暗，山含翠黛愁。", "燭殘新別淚，泉咽舊歌喉。", "一代仇人事，千年壯士羞。", "東門抉眼在，怒氣溢潮頭。"]}