{"author": "袁燮", "period": "宋", "type": "诗", "title": "蜀海棠", "paragraphs": ["海棠自是花中傑，西蜀此花尤勝絕。", "濯錦江邊艷欲然，浣花溪上繁於纈。", "疇昔聞名未識面，對之頓解憂心結。", "東皇著意欲開時，不許芳心輕漏洩。", "風前醉態真嫣媚，雨過啼妝更鮮潔。", "格高不受塵點汙，韵勝須那香酷烈。", "東南顔色豈不佳，甲乙品題終少劣。", "我公胸次秋水瑩，海內人人頌清節。", "世間珍玩一物無，獨此妖嬈費提挈。", "墀間堂下不勝春，頳頰丹唇儼成列。", "嫣然尤物不移人，未害廣平心似鐵。", "幾年隔絕劍閣外，拔擢孤忠自明哲。", "願公持此坐廟堂，天下妍媸要區別。"]}