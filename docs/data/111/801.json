{"author": "王阮", "period": "宋", "type": "诗", "title": "和陶詩六首 和歸田園", "paragraphs": ["皇天亦愛我，生我匡廬山。", "勉承父母志，功名期少年。", "既無取日手，遠去窮虞淵。", "又無謀生才，廣有負郭田。", "富貴兩不諧，胡爲乎世間。", "眷言旉原居，宛在瀑布前。", "野曠易得月，谷虛常带煙。", "行歌紫芝曲，醉上香爐巔。", "念此百年身，有此足以閑。", "若乃不決去，使彼山悽然。"]}