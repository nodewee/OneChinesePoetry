{"author": "陳峴", "period": "宋", "type": "诗", "title": "全州觀風樓", "paragraphs": ["江源發蠻荒，來與湘灌遇。", "交流趨城隅，清映日東注。", "群山半楚越，馳驟若競赴。", "譙門百步南，樓堞此雄踞。", "觀風久標名，棟宇初改故。", "極目渺塞嶺，蔚起矗雲霧。", "千里聳翠碧，衆水橫練素。", "古寺带林薄，漁艇依野渡。", "村墟互隠見，風烟自朝暮。", "東西亙井絡，碁分雜營戍。", "偶值豐登年，樂此保生聚。", "秋風黄花天，良集盛簪屨。", "肴觴固匪虔，藉此山水具。", "登臨方興深，諸君幸少駐。"]}