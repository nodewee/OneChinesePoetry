{"author": "袁燮", "period": "宋", "type": "诗", "title": "白髭", "paragraphs": ["人生惡白髭，鑷去恨不速。", "欲留少年容，藻飾欺盲俗。", "欺人實自欺，舉世迷不復。", "黄葉隕秋風，明年會重綠。", "髭白不再黑，白白長相續。", "光陰駒過隙，轉盼黄粱熟。", "青春挽不住，暮景暗相促。", "古人少壯時，耳目萬夫矚。", "今我忽已老，事業未絲粟。", "蒲柳不禁秋，撫己堪慟哭。", "成功固有分，進德豈不足。", "忽將六尺軀，終身甘退縮。", "白髭謹勿摘，留以警錄錄。", "勇奮千里驥，懈怠轅下跼。", "人生百種病，厥根在多欲。", "芟夷藴崇之，庶使茂嘉穀。", "每懷風木感，悲痛纏心曲。", "立身揚令名，此罪儻可贖。", "旦旦鑑白髭，進進毋自辱。"]}