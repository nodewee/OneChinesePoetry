{"author": "王阮", "period": "宋", "type": "诗", "title": "代胡倉進聖德惠民詩一首", "paragraphs": ["平楚皆膏壤，成湯忽旱年。", "人知聖慮切，恩遣使臣宣。", "乙卯饑荒後，長沙富庶全。", "紀年四十載，斗米二三錢。", "縣縣人煙密，村村景物妍。", "朱蹄驕柳陌，金鐙麗花鈿。", "習此民成懶，加之吏不虔。", "力耕終苟且，勸課或遷延。", "綠野田多曠，潢池惡未悛。", "曷嘗修稼政，但見飾賓筵。", "豐稔時難保，盈虛理有還。", "自應成赤地，安得咎蒼天。", "義廩真良法，皇家以備先。", "積倉何止萬，存數僅餘千。", "濫以疏庸迹，來司歛散權。", "一身初抵此，四顧但茫然。", "奏發常平弊，財蒙內帑捐。", "敢云呈敏手，幸免奮空拳。", "蔑問秦輸閉，專稽稷懋遷。", "陸修流馬運，水作汎舟連。", "凡屬災傷事，深將利害研。", "兼并勤告諭，商旅漸喧闐。", "市直雖翔踴，官收却痛蠲。", "北來因鼎粟，南至出渠船。", "稍稍收成廩，紛紛出著鞭。", "起於衡嶽趾，環厥洞庭舷。", "湖北疆參錯，江西境接聯。", "里雖千萬遠，身亦再三遄。", "必務經行徧，深防賑給偏。", "規模頒郡吏，出納謹鄉賢。", "敢避風兼雨，周爰陌與阡。", "有時沉水底，鎮日上山巔。", "不復通舟楫，寧容坐馬韉。", "屐多穿石仄，裳慣濕河壖。", "江步時時到，村虛日日穿。", "救頭方甚急，援手詎辭胼。", "疇昔雖多病，馳驅却自痊。", "已成迷曉夜，不復憚山川。", "松逕行時蓋，楊花坐處氈。", "光華雖備使，蕭散類登仙。", "林密花頻剪，途窮木可緣。", "石欹行恐壓，溪漲涉疑漩。", "昔出正初吉，今經六下弦。", "奔忙馳似箭，來往轉如圜。", "王事歌苞杞，歸心却杜鵑。", "力雖疲險阻，志務報陶甄。", "憶昨初行日，蕭然亦可憐。", "餓羸皆偃仆，疾疫更牽纏。", "詎止家徒壁，多遺屋數椽。", "葛根殫舊食，竹米繼新饘。", "略救朝昏急，終非肺腑便。", "聲音中改變，形質外羸孱。", "氣苶胸排骨，神昏眼露圈。", "步欹身欲仆，頭褪髮俱卷。", "婦餒心成疾，兒啼口墜涎。", "亂花生目睫，炎火亢喉咽。", "裊裊渾無力，昏昏只欲眠。", "盡攣持耒手，頓削負薪肩。", "狀貌已成鬼，號呼幾亂蟬。", "獸窮思曠野，魚困想清泉。", "山僻無人到，帷驚有使褰。", "初聞爭欲走，稍定使來前。", "爾俗饑雖困，吾君施體乾。", "知民方疾苦，遣吏撫迍邅。", "置院收鰥寡，分場賑市廛。", "貸粮招復業，散種使耕田。", "寒給衾禂暖，春頒藥劑煎。", "凡今嚴吏責，皆是恤民編。", "稍見兒童集，徐看父子牽。", "共爭扶杖聽，咸樂置郵傳。", "茶獻迎門禮，香浮夾道烟。", "耳聞身鼓舞，心切涕潺湲。", "坐定徐言此，從來未見焉。", "一時愆潤澤，萬里奏艱鮮。", "灌溉非無桔，精虔亦有牷。", "畬乾終損粟，池涸竟枯蓮。", "詩駭周宣魃，經書魯國蝝。", "坐令民皡皡，翻作泣漣漣。", "平日安豐稔，今朝乍疾顛。", "老羸如病馬，壯健若飛鳶。", "忽見皇恩沐，親馳使命專。", "聽言初挾纊，拜賜悉鳴絃。", "新歲天心格，經時雨勢綿。", "東皋耕澤澤，南畝溜濺濺。", "坎豆皆勤作，根涯悉勉旃。", "水耕榮唪唪，陸種茂芊芊。", "件件絲盈軸，方方麥薦籩。", "指知食欲動，目望酒先撋。", "舍北行歌暢，村南伐鼓淵。", "魚占何必夢，斗覆已明躔。", "甲子晴尤好，嘉平雪記填。", "自今知歲歲，王道永平平。", "撫己叨逢主，占星幸備員。", "耳親聞擊壤，手敢廢題牋。", "農事修其職，邦基頼以堅。", "但令倉廩實，何患犬羊羶。", "商克周饑止，邢存衛雨愆。", "定知豐稼穡，端在講戈鋋。", "足食繄兵法，行粮詠雅篇。", "願陳王朴論，一稔遂平邊。"]}