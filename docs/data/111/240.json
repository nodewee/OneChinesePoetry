{"author": "袁燮", "period": "宋", "type": "诗", "title": "與范總幹", "paragraphs": ["賢士未達時，懷寶混塵境。", "得志行所爲，澤民效伊尹。", "常深納溝念，疾苦勤訪問。", "所期培殖豐，肯詫裁決敏。", "所以龔黄輩，仁聲達幽隠。", "是時民氣樂，魚躍快於牣。", "高躅欲追攀，是心先戒謹。", "日憐老鈍資，不敢汙蘭省。", "朅來楚江邊，宣布寬大令。", "牧養乃其職，此事無窮盡。", "孳孳撫凋瘵，凜凜憂饑饉。", "今歲雨意慳，齋心罄三請。", "甘澤幸滂沱，良田稍膏潤。", "雜種亦復熟，窮閭庶安枕。", "亭平富詞學，春華灼千品。", "貽我喜雨篇，仁心極矜軫。", "源流自介庵，句法深以穩。", "擾擾淫哇中，聞此古歌詠。", "我無爲霖手，丹闕何由覲。", "兀坐哦君詩，字字堪企敬。"]}