{"author": "徐恢", "period": "宋", "type": "诗", "title": "蒙劉元中數示東坡詩", "paragraphs": ["無邪公文天所贊，汩汩詞源倒河漢。", "一篇新出紙爲貴，萬國爭傳金可換。", "晚節投荒無芥蔕，畢景著書自娛玩。", "天之所寶雷電取，渠不愛惜風雨散。", "兩河漕僚真好事，五筦遺文盡堆案。", "似聞傾蓋劇推許，親以削牘定真贋。", "分傳餉我枉銀鈎，貧室驟驚滿珠貫。", "無坫共推玉界尺，爭求當置鐵門限。", "世人不識蔡伯喈，欲問圖書覓王粲。"]}