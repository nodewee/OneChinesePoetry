{"author": "范令聞", "period": "宋", "type": "诗", "title": "回龍院", "paragraphs": ["柏人去弗宿，萬安退而止。", "見幾懲貫高，噬臍嬖妃子。", "畏避雖同途，興亡乃異軌。", "江邊招提小，樓閣半傾圮。", "回薄二里餘，六龍駐於此。", "愁橫雲蓋山，悶繫羅带水。", "歷歷斜谷路，去天尺有咫。", "昨夜雨中鈴，哀音猶在耳。", "畫像赭衣袂，挾一弓兩矢。", "侑以聖雲孫，祖武略相似。", "劍外塵再蒙，黄明著年紀。", "今我弔陳迹，行邁亦靡靡。", "吹動波間皺，正值秋風起。", "安得如漁翁，垂釣江之涘。"]}