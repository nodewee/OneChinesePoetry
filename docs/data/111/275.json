{"author": "袁燮", "period": "宋", "type": "诗", "title": "鳳仙花", "paragraphs": ["鳳仙窈窕姿，階前爲誰容。", "淺深十八本，形貌紛不同。", "或饒鮮明色，巧笑雙頰豐。", "或作掩抑態，擡舉差且慵。", "憂彼積雨摧，愛此晴日烘。", "施粉聊自喜，奪朱巧爭雄。", "熒熒似得意，慘慘如無悰。", "妍媸孰與分，我欲爲青銅。", "西子信姝麗，無鹽敢希蹤。", "並育亦已難，我欲爲老農。", "美者倍豐殖，惡者加藴崇。", "花神夜見夢，君何太匆匆。", "正復容顔殊，等是紫與紅。", "何貴復何賤，有淡還有濃。", "氣類豈相絕，塗澤間不工。", "胡爲妄憎愛，襟度殊未洪。", "君看宇宙間，物象無終窮。", "化工大鑪鞴，一一歸陶溶。", "而君獨褊心，不少垂帡幪。", "强分青白眼，力辨雌雄風。", "物情固參差，宇宙要擴充。", "一笑謂花神，嗟爾何顓蒙。", "品彙豈無別，畛域固有封。", "有生分美惡，異路生西東。", "如何暗且劣，並彼昌而丰。", "剪伐咸自取，裁培本無功。", "形聲及影響，天然巧相從。", "人才有邪正，用舍歸至公。", "不聞堪與猛，下比顯與宮。", "包含貴周徧，能否難混融。", "花神聞是語，竦聽鞠爾躬。", "再拜謝誨言，堅壘不敢攻。"]}