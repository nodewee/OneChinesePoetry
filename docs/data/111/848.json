{"author": "王阮", "period": "宋", "type": "诗", "title": "洞庭題詠十一首 廣福上真宮", "paragraphs": ["水色碧滄茫，山勢青周遭。", "壯哉杳渺峯，據此第一高。", "蕭梁古道場，歲月湮蓬蒿。", "有來天師孫，遠與朱葉曹。", "十年悉力營，萬瓦一手操。", "連甍集紫烟，開窗俯洪濤。", "枸杞號千年，夜鶴鳴九皋。", "坐令金丹爐，安此神火熬。", "英英文章伯，所至禿千毫。", "何此老鍊師，不著衮子褒。", "我汎重重湖，歘得片片桃。", "深窮草逕來，敢憚足力勞。", "其徒以爲恥，謂我不可逃。", "試補華黍詩，妄意續離騷。"]}