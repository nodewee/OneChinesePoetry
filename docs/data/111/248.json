{"author": "袁燮", "period": "宋", "type": "诗", "title": "送姜子謙丞於潛", "paragraphs": ["磻溪有君子，玉壺貯寒冰。", "一朝辭舊隠，去爲畿邑丞。", "畿邑天下劇，贊府須賢能。", "才刃肯嘗試，心源先自澄。", "古來人中傑，進德如川增。", "規模百年後，感慨中夜興。", "終焉不碌碌，泰華高崚嶒。", "君侯資敏達，而以古自繩。", "嗜書殆成癖，幾載雞窗燈。", "詞場賈餘勇，先取蝥弧登。", "成功不自伐，得善勤服膺。", "筌蹄寧復顧，堂奧從今升。", "時哉佐裁決，行矣蜚聲稱。", "吾民久憔悴，德政先哀矜。", "寧書考下下，莫忘心兢兢。", "俯仰無愧怍，正直神所憑。", "相期志遠大，可但觀飛騰。", "久要忽語別，慘戚不自勝。", "我無錦繡段，何以贈良朋。", "一言布心腹，舊貫古所仍。"]}