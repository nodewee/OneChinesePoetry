{"author": "袁燮", "period": "宋", "type": "诗", "title": "枕上有感呈呂子約", "paragraphs": ["俗學淺無源，澗谷纔咫尺。", "志士務廣深，滄溟渺難測。", "俗子一作吏，書几塵土積。", "志士雖涖官，羣書玩無斁。", "廢書固俗子，既俗又奚責。", "嗜書苟不已，無乃曠厥職。", "臧穀均亡羊，孰爲失與得。", "古人有大端，後學宜取則。", "有餘不可盡，不足在所益。", "努力求至當，毋蹈一偏失。"]}