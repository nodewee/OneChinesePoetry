{"author": "袁燮", "period": "宋", "type": "诗", "title": "咏竹二首  其一", "paragraphs": ["去年種蒼玉，今歲抽華簪。", "初萌節已具，欲奮力未任。", "雷風驅急雨，滂沱三日霖。", "籜龍不許蟄，倏起騰深林。", "遶徑初戢戢，穿籬俄森森。", "吾觀植物性，漸長歲月深。", "此君獨超軼，生來氣駸駸。", "偉哉歲寒種，有此特達心。", "大勇久不作，進尺退復尋。", "對此發幽興，作詩因自箴。"]}