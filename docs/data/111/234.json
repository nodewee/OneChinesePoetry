{"author": "袁燮", "period": "宋", "type": "诗", "title": "以鑑贈趙制置", "paragraphs": ["吁嗟此鑑，惟銅之精。", "磨之治之，瑩乎其明。", "其明維何，洞燭毫髮。", "非由外至，實自中發。", "我有良友，天支之英。", "雄鎮江淮，爲時長城。", "我寶此鑑，持以贈之。", "此鑑此心，昭晰無疑。", "鑑揭於斯，中涵萬象。", "物自不逃，初非鑑往。", "人心至神，無體無方。", "有如斯鑑，應而不藏。", "鑑以塵昏，心以欲翳。", "欲全其明，盍去其累。", "經武折衝，厥任匪輕。", "勿貪小利，勿徇虛名。", "律身惟謹，上功必實。", "欺心不萌，精忠貫日。", "選擇僚佐，爲己强助。", "衆明翼之，厥光彌著。", "昔者武侯，發教羣下。", "孜孜求益，不自滿假。", "陸抗摧敵，東還樂鄉。", "貌無矜色，謙沖如常。", "兩賢之心，惟其罔蔽。", "千載凜然，猶有生氣。", "惟君天資，無歉古人。", "願如斯鑑，光景常新。"]}