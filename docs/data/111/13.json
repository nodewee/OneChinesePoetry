{"author": "華鎮", "period": "宋", "type": "诗", "title": "元夕", "paragraphs": ["節物隨時好，元宵興味多。", "常年苦風雨，今夕偶晴和。", "天宇消氛翳，星華侵月波。", "六街紛合遝，兩觀迥嵯峨。", "平昔財多裕，歡心慮靡他。", "深沈閉閬苑，窈窕引巫娥。", "百斛澄瑶碧，千枝列芰荷。", "珠咽激清脆，霓袖競婆娑。", "頡頏將雛態，綿蠻命友歌。", "涓涓催急箭，殷殷尚鳴鼉。", "縹緲飛華幰，丁東振寶珂。", "東西歷登覽，南北遞經過。", "不惜雲罍罄，祇看牛影俄。", "恨無夸父足，擬擲魯陽戈。", "出入心忘計，晨昏用有那。", "佳時徒共樂，歡事不同科。", "牽率調弦管，安排具綺羅。", "有虞虛腹餒，那作醉顔酡。", "不見三千履，難逢十二梭。", "寂寥塵陌上，誰問夜如何。"]}