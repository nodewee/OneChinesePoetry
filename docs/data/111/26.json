{"author": "華鎮", "period": "宋", "type": "诗", "title": "送越帥程給事赴詔", "paragraphs": ["清華仙殿圖書府，貴近東臺侍從郎。", "寵被買臣榮遇紱，來臨安石宴遊鄉。", "下車建設先條教，暖席施爲盡紀綱。", "鑑物浄明齊上水，臨機鋒銳踰干將。", "威稜直爲摧姦宄，德惠陰知佑善良。", "意匠經營真有趣，軸機裁處動非常。", "謹嚴庭訟情無失，檢察民輸弊已亡。", "坐使姦胥難用巧，默令雅俗盡知方。", "淳和只有興廉遜，肅治應無敢寇攘。", "蓮幕終朝閒筆削，圜扉經歲絕桁楊。", "精藍振起都城美，新館增延使者光。", "翦拂散材充大匠，吹噓寒谷變春陽。", "三年治最騰歌頌，千里聲和協雨暘。", "何但編氓稱五袴，已令比屋有千箱。", "風流自得篇章樂，閒暇人驚日月長。", "彩舫有時羅綺繡，朱轓到處擁絲簧。", "尋窮萬壑幽深趣，踏徧千巖紫翠芳。", "絕唱未饒元相國，遺風獨揖賀知章。", "香山圖畫知嘗預，魏闕心誠想未忘。", "下國可能留近侍，雄材自合在巖廊。", "祥光一夜生台座，優詔平明出未央。", "漢殿果深思董賈，越人那久得龔黄。", "丹書東下隨秋雁，畫鷁西征拂曉霜。", "不獨飛章留去轍，况多扶老擁歸艎。", "已知子翼終難借，猶擬曹侯且緩裝。", "送目未能看竹馬，傾思惟只詠甘棠。", "既當帝闕鹽梅望，可戀吳門繡畫堂。", "前席虛心方注想，據鞍壯氣正康强。", "七城異績雖云遠，萬室蒼生佇有望。", "蹇步有心隨軌轍，夢魂終夜倚門牆。"]}