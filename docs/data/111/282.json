{"author": "袁燮", "period": "宋", "type": "诗", "title": "他山之石", "paragraphs": ["他山之石能攻玉，詩人此意宜三復。", "莫嫌山骨太堅峭，足使國珍充韞匱。", "磨礱砥礪功日新，圭璧琮璜光可燭。", "人生行己良獨難，晝夜營營昏利慾。", "欲爲全德古君子，莫棄忠規甘諂曲。", "忠規未必皆我友，言是人非亦可錄。", "彼雖蒙蔽不自知，察人過差窮隠伏。", "聖人閫域未易到，責我謂我追遐躅。", "觀渠待我最深厚，我聽其言當佩服。", "端知良藥苦難堪，已我沈疴功甚速。", "古人聞過每欣喜，要令忠告來相續。", "今我昏怠不自强，逆耳闊疎親軟熟。", "嗟予未免世俗病，每讀古書知不足。", "今朝偶誦攻玉詩，從此聞善三薰沐。"]}