{"author": "袁燮", "period": "宋", "type": "诗", "title": "謝毗陵使君惠畫", "paragraphs": ["都尉風流貴公子，結交海內知名士。", "磨礱禁臠驕侈習，雅意登山與臨水。", "十幅煙江疊嶂圖，當時展玩忘朝晡。", "老仙一顧歎奇絕，落筆妙語春華敷。", "此詩千載傳不朽，此畫如今寧復有。", "我來薄宦大江濱，無價之珍俄入手。", "一山雄特倚天立，下視羣峰如拱揖。", "斷崖飛出玉虬龍，元氣淋漓鬼神泣。", "山中喬木堪棟梁，山外煙波凝翠光。", "數間野店傍林樾，一葉扁舟浮淼茫。", "往時只誦蘇公句，想像都尉圖中趣。", "豈期今日見逼真，端與前輩同機杼。", "自憐老大無他求，塵勞羈絆空悠悠。", "安得千巖萬壑裏，尋幽擇勝逍遥游。", "我心欲往足無力，縱觀此畫如親歷。", "毗陵使君真可人，嘉惠不啻千金直。", "平生辭受關鑰嚴，茲焉詎敢傷於廉。", "毗陵萬口皆歸重，道義相與吾何嫌。"]}