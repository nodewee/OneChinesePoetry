{"author": "趙宗德", "period": "宋", "type": "诗", "title": "九日宴浮金亭", "paragraphs": ["東山樹，何青青。", "鐔津水，何泠泠。", "茂樹可蔭，流水可聽。", "眉山夫子能解事，却于水邊樹下構危亭。", "洪波浴日金錯落，瘴雲不雨烟濛溟。", "風塵澒洞去天遠，草木蓊鬰知地靈。", "監州爲愛黄華節，携我登臨邀衆客。", "假令有酒多似藤江水，豈能洗我胸中之鬰抑。", "甘侯昆玉文武全，傾蓋交游五情熱。", "故人亦有許判官，清政平生心似鐵。", "文采風流喻幕賓，曾陪驄馬清南越。", "劉君元是薇省郎，治民有道多籌策。", "令簿懷才亦不群，芳名皆在斯文列。", "儒林龔魏兩茂學，逸氣直與青雲接。", "孟嘉落帽是何年，岸幘西風感前哲。", "天荒地老事茫茫，白髮無情滿頭雪。", "醒時飲，醉時歌。", "尊前要使衰顔酡，不飲奈此清興何。", "人生聚會能有幾，江海親舊今無多。"]}