{"author": "閭丘泳", "period": "宋", "type": "诗", "title": "次袁說友巫山十二峰二十五韻", "paragraphs": ["舟行觀山無定姿，篷底兀坐真兒癡。", "層崖複嶺正雜遝，平岡橫阜俄逶遲。", "晴嵐參天固競秀，深崖挺石尤多奇。", "遥岑浮眉綠點點，飛瀑懸劍鋒差差。", "飽聞巫山妙天下，今誦公詩如見之。", "蓬仙來應人間世，妙齡便有聲名隨。", "日談經術輔主聖，久領國計嗤駑疲。", "共推經邦濟川楫，暫建分陝元戎旗。", "百城聽命仰賜履，三邊制勝如籌帷。", "長江高唐神女峽，萬里昆崙分一枝。", "峯巒森立入霄漢，塔廟選勝居高低。", "響山猨啼聲若嘯，迎棹鴉舞來如嬉。", "金母分畀神靈職，孰云朝暮陽臺爲。", "琅函蘂笈發天秘，贊禹治水唐虞時。", "英辭一洗千載陋，寫之琬琰宜在茲。", "人思傳本快先睹，蔡邕石經車馬馳。", "北暢威名被沙漠，西奠夷落連黔施。", "帝遣雲軿鎮南極，祠宮姑寓江之湄。", "湘君時過鼓瑶瑟，宓妃豈復揚蛾眉。", "金關已侔坐少廣，丹經孰授踰期頤。", "野人塵容粗知學，素守亦復涅不緇。", "朅來乘軺職飛輓，兩見祈穀歌噫嘻。", "疲氓崎嶇上轉粟，舊業荒落南窺嶷。", "勞生屢已度劍棧，清游頗念登峨嵋。", "從今嵩高雅頌手，那數韓子南山詩。"]}