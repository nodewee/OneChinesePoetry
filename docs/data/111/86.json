{"author": "徐恢", "period": "宋", "type": "诗", "title": "臨川洪守游南湖命予賦詩", "paragraphs": ["芙蓉堂前春水綠，芙蓉堂後春花開。", "芙蓉堂中醉歌舞，芙蓉堂下車如雷。", "輕舟弄水買一笑，遊人競逐牆陰來。", "浪痕不受塵滓涴，東風吹入黄金盃。", "鞦韆欲上綵繩穩，老翁稚子連聲催。", "遨頭春思濃似酒，劇飲誰能問升斗。", "博山香軟珠簾低，坐客請行時被肘。", "觥籌交錯興未已，更著山殽并野蔌。", "歸來門巷影散亂，舍南舍北黄埃走。", "輕衫短帽亦不惡，追歡豈落醉翁後。", "小姬顧盼揚秋波，十十五五細馬馱。", "紅旗夾道映斜日，金釵墜處肩相摩。", "旁觀定自雙眼飽，但見兩臉生微渦。", "從今湖上愈清好，纖腰長袖成奔梭。", "冥搜付與紙上語，朱顔爲我商聲歌。", "願公歸侍玉皇側，更向西湖弄春色。"]}