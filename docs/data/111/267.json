{"author": "袁燮", "period": "宋", "type": "诗", "title": "遊寶方山", "paragraphs": ["幽巖如高人，氣骨天所賦。", "凜然超塵寰，不受俗氣污。", "湖湘饒峰巒，往往窮僻處。", "城郭去之遠，誰能躡芒屨。", "安知古都梁，爽塏有真趣。", "徜徉東郊外，青山在指顧。", "山中八洞列，天巧於此覷。", "蜿蜒老螭蟠，嶄巖怒虎踞。", "如屏亦如龕，一起復一仆。", "卷阿坐良穩，狹徑足難措。", "帝觀若險隘，中道本宏裕。", "疊翠常回環，寒泉日傾注。", "石乳一何粲，和氣知有聚。", "所見皆可人，十步目九寓。", "造物不能祕，奇詭遂呈露。", "奎畫賁精舍，鬼神昔呵護。", "古稱小有天，仇池乃其附。", "甬東有勝境，豁然四窗具。", "玲瓏皆自然，匪以雕鎸故。", "誰謂寶方小，是亦洞天數。", "誰謂此邦陋，有景即可慕。", "我本煙波徒，雅性厭馳騖。", "搜尋得所欲，心境頓明悟。", "賞玩有餘味，躋攀了不怖。", "得意或忘歸，蒼然迫曛暮。", "茲山雖可樂，用之乃成路。", "有徑不能用，茅塞大可懼。", "對此發深省，歲月勿虛度。", "俗態易湮沒，清遊莫辭屢。", "援筆述鄙懷，愧乏驚人句。"]}