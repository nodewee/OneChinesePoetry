{"author": "王阮", "period": "宋", "type": "诗", "title": "洞庭題詠十一首 小湖寺", "paragraphs": ["去年禱雨旃檀林，慈雲賜我三日霖。", "今年包山小湖寺，更得因緣禮大士。", "小湖氣象似寶陁，怪石列岸騰嵯峩。", "近山一抹橫脩蛾，遠山點滴浮青螺。", "四方上下皆滄波，清秋一片銀爲河。", "風平如鏡著水磨，有時粼粼緯碧羅。", "傾覆變動一剎那，蟄雷震起千蛟鼉。", "吾聞天形象雞子，大地爲黄白爲水。", "太湖沉沉九地底，小湖絕頂懸崖裏。", "信哉山澤通一氣，激而行之或可使。", "湖山固是人所樂，至人亦復酷愛此。", "浮海而來開精藍，蓮以草化紅臺三。", "願分一枝入西土，令我滅度生其間。"]}