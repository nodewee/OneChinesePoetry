{"author": "馬之純", "period": "宋", "type": "诗", "title": "新亭  其三", "paragraphs": ["憶昔諸賢扶晉室，冠蓋多於此雲集。", "坐中翻作兒女悲，世換人非但陳迹。", "我來正值三月春，花落鳥啼春寂寂。", "江河雖異事略同，風景不殊今視昔。", "磨滅英雄得喪多，山重水複無終極。", "安能鬰鬰老江左，尅復神州當勠力。", "未論重見管夷吾，祇今誰爲楚囚泣。", "徙倚令人三歎息，徙倚令人淚橫臆。", "狄夷相殘春又春，時乎時乎難再得。"]}