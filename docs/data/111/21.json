{"author": "華鎮", "period": "宋", "type": "诗", "title": "嶧陽孤桐", "paragraphs": ["大樂潜生氣，徐方暗結融。", "嶧陽鍾異物，山木得孤桐。", "特幹千尋聳，清陰十畝豐。", "夜聲通渤澥，午影到崆峒。", "雨露偏垂德，陰陽曲致工。", "和音來象外，懿質孕區中。", "不羨樗無用，常卑桂有叢。", "人期瞻舜日，自信達堯聰。", "動植奚難感，神明庶可通。", "鏗鏘雖固有，翦拂未曾蒙。", "合梓纔知美，弦絲乃見功。", "名嘗叨禹紀，材實待夔攻。", "埋沒如邕爨，栽培異楚宮。", "山禽曾不識，丹鳳每來同。", "沆瀣凝朝氣，滄凉汎曉曈。", "發揚羞谷黍，疏散愧江楓。", "誓與簫韶並，寧隨曆草空。", "儻教承搏拊，焉敢避磨礲。", "功用施清廟，聲華發大東。", "知音何以報，願爲奏南風。"]}