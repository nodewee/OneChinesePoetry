{"author": "華鎮", "period": "宋", "type": "诗", "title": "湖南運使柯少卿壽", "paragraphs": ["星杓旋指始回寅，遲日烘天欲再旬。", "安寢熊羆通吉夢，高門弧矢見成人。", "江山孕美寬爲量，奎壁騰芒秀入神。", "學苑遠窮三篋富，辭林榮占一枝春。", "分麾閩越閒餘刃，賜筆中臺播逸塵。", "棘寺入陪鵷列久，湘源來著繡衣新。", "笑談已集金糧最，眄睞無遺玉石真。", "不憚高才親遠使，更將和氣裕斯民。", "華資分合歸無已，眉壽陰須付有仁。", "幕下晚生欣庇德，强歌精意指靈椿。"]}