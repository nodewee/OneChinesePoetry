{"author": "華鎮", "period": "宋", "type": "诗", "title": "挽宗嶽張尊師", "paragraphs": ["神仙去住本無家，此日人間漫歎嗟。", "華表舊傳歸白鶴，洞庭誰見袖青蛇。", "道山兩拂談經麈，滄海頻乘犯斗槎。", "雙玉佩沾天上露，五銖衣識洞中霞。", "林泉投老心猶壯，京國歸來鬢未華。", "短製從今牽薜荔，雜耕依舊種胡麻。", "風生謝傅團團扇，花隠堯夫小小車。", "逸興逍遥舟不繫，新詩妙絕玉無瑕。", "松邊對酒依盤石，竹裏分泉洗落花。", "一自青冥餐沆瀣，更誰黄犢侶麏麚。", "丹初封鼎雲猶濕，棋未收枰日已斜。", "每過竹軒深有恨，獨憐溪閣靜無譁。", "匣中不見龍三尺，畫裏空餘雪兩髽。", "回首方蓬歸路遠，五雲愁殺樹交加。"]}