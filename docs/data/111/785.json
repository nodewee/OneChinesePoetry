{"author": "釋道濟", "period": "宋", "type": "诗", "title": "題玉泉", "paragraphs": ["千章老木冷涵秋，今日重來話舊游。", "一池寒水浸虛碧，清光瑩澈凝不流。", "中有神龍隠頭角，爲雨爲霖滋旱涸。", "聖主垂衣風雨調，龍亦安眠在丘壑。", "人來初不覩真龍，但見金鯽浮沈中。", "昂頭擺尾得其所，我疑便是池中龍。", "殷勤一語龍聽取，汝以何緣墮龍伍。", "良由一念嗔所生，畢竟難逃鱗甲苦。", "驀然直下便回光，願力資深福寰宇。"]}