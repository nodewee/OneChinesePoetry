{"author": "華鎮", "period": "宋", "type": "诗", "title": "次韵酬桂陽石知監懷鄉見寄", "paragraphs": ["南北周旋事屢更，剖符纔喜慰蒼生。", "米鹽無滯綱條密，雀鼠難欺獄訟平。", "樽俎有餘今北海，篇章多暇古宣城。", "桃源善慶時難擬，金谷風流世有名。", "榮擁雙旌忘自得，永懷三徑念同情。", "鄉閭分義千鈞重，筆墨才華一座傾。", "官異微之慚未稱，報殊平子愧非精。", "折腰寂寞將何遣，稔聽龔黄布政聲。"]}