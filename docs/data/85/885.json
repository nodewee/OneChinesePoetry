{"author": "華岳", "period": "宋", "type": "诗", "title": "鄰女搔綿吟", "paragraphs": ["閒窗日上三竿竹，窗下嬌娥整輪輻。", "匆匆未暇理雲鬟，半朵青鴉倚紅玉。", "青梢摘盡銀香囊，畫欄平倚斑筠筐。", "時將纖手翻雪霜，酥胸玉面同光芒。", "捧歸細捲銀成索，牽出鬆鬆雲一握。", "珠唇呵挺氣溫溫，鸚觜踏車聲絡絡。", "今年莫怪功績稀，阿嬭勒繡鴛鴦幃。", "如今織出秋江練，十月正好裁新衣。", "客心聞此愁無著，一夜清寒動寥寞。", "明朝爲問買一端，剪做道袍披落魄。"]}