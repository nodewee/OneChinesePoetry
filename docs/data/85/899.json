{"author": "華岳", "period": "宋", "type": "诗", "title": "贈劉相士", "paragraphs": ["班超未侯漢，誰識烏孫客。", "韓信已王齊，誰知長樂厄。", "彼亦非異術，忠諛分黑白。", "直道世且違，彼亦何足責。", "自古勳業人，把鏡惟自索。", "顧我灑落資，足可振翰翮。", "如何汗馬秋，英雄尚南謫。", "祇應捻胎鬼，手段不合格。", "古括子劉子，閲人幾千百。", "一見麞鼠質，便許正疆埸。", "知子忠且諛，愚固未暇擇。", "萬一符子言，亦可名簡冊。", "它時雙蹇馿，約子訪黄石。"]}