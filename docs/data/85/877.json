{"author": "華岳", "period": "宋", "type": "诗", "title": "歸釣吟", "paragraphs": ["我生本是絲綸客，嘗抱絲綸釣王國。", "膠庠雖識姚有虞，載車未遇周西伯。", "抱琴歸去古江邊，江頭風月猶依然。", "江風刮岸岸如削，江月照人人未眠。", "沙平浪靜江天闊，換酒捉魚魚撥剌。", "有時醉椀和月吞，有時醉棹和煙撥。", "或唱歌，或吹笛，欵乃宮商人不識。", "歌聲喚徹煙水寒，笛聲清透雲霄碧。", "不張帆，任渠去，去到雲山深處住。", "雲山深處有畫圖，添箇雲山畫圖侶。", "不撥棹，任渠流，流入玻瓈影裏頭。", "玻瓈影裏迸珠玉，千斛萬斛誰能收。", "倦時眠，醉時舞，漁家自有神仙府。", "睡時蝴蝶夢莊周，舞處鷗鳶奏韶武。", "自舉歸釣吟，清江漠漠煙沉沉。", "雲藏萬壑暗水尾，風吹孤月摇天心。", "翠微父，翠微父，和我行歌進南浦。", "畫橋流水抹晴煙，殘照暮霞收宿雨。", "水連天，天似水，一蓑活計誰能比。", "楓葉飄霜鱸鱠香，楊花飛雪河魨美。", "也不學，姜太公，百年將至方非熊。", "會須年少遇真主，恢我諸夏車書同。", "也不學，嚴子陵，雲臺不爲冠殊勳。", "中興只作釣臺侶，胸中百萬知無兵。", "我網不似漢，漢網何太疎，也曾漏却吞舟魚。", "何當周密如樞機，直欲纖悉皆無遺。", "我鈎不似呂，呂鈎何太直，除却文王有誰識。", "爭如猛曲一彎腰，牽取星珠并月璧。", "魚膠寒齒折蒿剔，蟹螯刺指和籠烹。", "屠龍飪鼎口不美，斷鯨斫炙腸聊撐。"]}