{"author": "饒魯", "period": "宋", "type": "诗", "title": "稠山茅屋", "paragraphs": ["亂山堆翠如削玉，中有幽人結茅屋。", "柴扉寂寂掩蒼苔，書院蕭蕭倚修竹。", "閒雲滿塹白日長，吚唔朝暮聲琅琅。", "芸窗紙破漏月影，石硯水滿涵天光。", "風塵頻動遍丘壑，此處怡然有真樂。", "門靜應無俗客過，茅深不怕秋風惡。", "高人有才濟當路，會見徵賢日三顧。", "愧我飄蓬石洞人，茅屋青山在何處。"]}