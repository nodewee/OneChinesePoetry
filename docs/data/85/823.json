{"author": "錢時", "period": "宋", "type": "诗", "title": "袁尚右座中王屯田出與可竹甚奇歸成古調", "paragraphs": ["郎星聚頭金地麓，十月夜堂春昱昱。", "屯田博古到名畫，座上忽展牛腰束。", "我生不識須菩提，薛鶴楊梅姑置之。", "寒梢八幅奇更偉，上有巴中與可題。", "蒼蛟滑走石詰曲，鐵鈎怒掃聯蛇腹。", "欹風洒雨清逼人，恍疑身在篔簹谷。", "十尋雙幹劍拔雄，筆力有盡意無窮。", "冥冥上與風霆會，拭目變化洪陂龍。", "長憶東坡一轉語，與可德人非畫史。", "輪囷寫出歲寒心，政要諸公相料理。"]}