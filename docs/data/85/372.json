{"author": "王遂", "period": "宋", "type": "诗", "title": "牛渚曲", "paragraphs": ["岷江赴東海，牛渚鎮中流。", "古來濟渡處，落日迷滄洲。", "江東名勝士，清談付悠悠。", "氛埃更五閏，毒烈遍九州。", "六龍起當天，爝火不敢留。", "長繩繫佛塔，鐵纜濟王舟。", "執玉朝群后，職方登九丘。", "民生三代後，不數李與劉。", "太平二百年，內寧忘外憂。", "一馬飛渡江，王氣東南浮。", "誰爲逆胡計，敢作明神羞。", "飲水昧佛狸，投鞭效堅頭。", "蕭蕭楊林渡，寒日風颼飀。", "煙雨出蒙衝，霜雪揮戈矛。", "夜半虜帳驚，明日無胡酋。", "笑談折樽俎，心膽落氈裘。", "諸夷戒謀夏，三邊罷防秋。", "時從老校問，吃吃談不休。", "創業道何盛，中興德幾侔。", "禹績渺千載，武功待人收。", "天方厭此虜，吾忍忘其仇。", "偷安固大患，幸勝非良籌。", "外防固難弛，內政何當修。", "兩山點蛾眉，攢此千古愁。", "小臣乏長策，何以裨前流。", "請因受邑地，爲賦艱難由。"]}