{"author": "華岳", "period": "宋", "type": "诗", "title": "記夢", "paragraphs": ["溪泠泠，皷鼕鼕，虛堂淅瀝生寒風。", "寒風繞我夢魂去，飛颺直上蓬萊宮。", "蓬萊宮殿女如玉，霓裳羽扇環簾櫳。", "月娥留我宴珠翠，玳筵間列花叢叢。", "酒酣萬象羅心胸，舉盃話別殊匆匆。", "青鸞命駕下空闊，一聲璫珮鳴丁東。", "被衣起坐周四顧，庭戶悄悄無人蹤。", "銀河萬里倒澄碧，冰鑑半輪斜倚空。", "橫江孤鶴一聲唳，喚起鄉心千萬重。"]}