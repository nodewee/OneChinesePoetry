{"author": "毛方平", "period": "宋", "type": "诗", "title": "遊淡巖陽華", "paragraphs": ["蜂房湒湒流石乳，綫竇涓涓細蛩語。", "門前乃作三峽聲，似與幽人商出處。", "何年結閣溷天真，危柱下侵蛟蜃怒。", "坐令空洞驚勃谿，仙鬼不無號帝所。", "要須濯足跨玉淵，枕石漱流滌塵務。", "手持白蓮騎赤鯶，萬壑千巖自風雨。", "窮荒秘穴天所靳，希有中州人訪古。", "山谷不來次山來，未可歉然懷不遇。"]}