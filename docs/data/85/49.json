{"author": "韓愈", "period": "唐", "type": "诗", "title": "杏花", "paragraphs": ["居鄰北郭古寺空，杏花兩株能白紅。", "曲江滿園不可到，看此寧避雨與風。", "二年流竄出嶺外，所見草木多異同。", "冬寒不嚴地恒泄，陽氣發亂無全功。", "浮花浪蘂鎮長有，纔開還落瘴霧中。", "山榴躑躅少意思，照耀黃紫徒爲叢。", "鷓鴣鉤輈猿呌歇，杳杳深谷攢青楓。", "豈如此樹一來翫，若在京國情何窮。", "今旦胡爲忽惆悵，萬片飄泊隨西東。", "明年更發應更好，道人莫忘鄰家翁。"]}