{"author": "韓愈", "period": "唐", "type": "诗", "title": "永貞行", "paragraphs": ["君不見太皇諒陰未出令，小人乘時偷國柄。", "北軍百萬虎與貔，天子自將非他師。", "一朝奪印付私黨，懍懍朝士何能爲。", "狐鳴梟噪爭署置，睗睒跳踉相嫵媚。", "夜作詔書朝拜官，超資越序曾無難。", "公然白日受賄賂，火齊磊落堆金盤。", "元臣故老不敢語，晝臥涕泣何汍瀾。", "董賢三公誰復惜，侯景九錫行可歎。", "國家功高德且厚，天位未許庸夫干。", "嗣皇卓犖信英主，文如太宗武高祖。", "膺圖受禪登明堂，共流幽州鯀死羽。", "四門肅穆賢俊登，數君匪親豈其朋。", "郎官清要爲世稱，荒郡迫野嗟可矜。", "湖波連天日相騰，蠻俗生梗瘴癘烝。", "江氛嶺祲昏若凝，一蛇兩頭見未曾。", "怪鳥鳴喚令人憎，蟲蟲羣飛夜撲燈。", "雄虺毒螫墮股肱，食中置藥肝心崩。", "左右使令詐難憑，慎勿浪信常兢兢。", "吾嘗同僚情可勝，具書目見非妄徵，嗟爾既往宜爲懲。"]}