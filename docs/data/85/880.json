{"author": "華岳", "period": "宋", "type": "诗", "title": "山水吟", "paragraphs": ["閩之山峨峨，可以接穹蒼。", "閩士孕其秀，胸次尤難量。", "閩之水滔滔，可以燭妍醜。", "閩士生其間，其美不容口。", "君不見周家社稷生甫申，崧岳當年曾降神。", "又不見千里秀氣鍾三蘇，眉山草木皆焦枯。", "我生恨不由河洛，虛負三光并五岳。", "地靈人傑推江東，人物風流兼磊落。", "顧此閩之東，自古多英雄。", "求其爲絕稱，獨一忠穆公。", "公今已即世，後世誰可擬。", "惟有詹仲通，一人而已耳。", "仲通何如人，景星與鳳凰。", "不險亦不深，山高兮水長。"]}