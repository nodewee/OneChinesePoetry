{"author": "華岳", "period": "宋", "type": "诗", "title": "慰吳吉甫縣尉", "paragraphs": ["子鍼如京師，一室膏鼎臠。", "兄室雖被戕，一妻猶可免。", "伯奢事行役，八子俱蹂踐。", "兄家禍雖劇，一女特婉孌。", "女死固可傷，殊未敵冠冕。", "妻在固全軀，喪女憂莫遣。", "大厦既灰飛，豐儲皆席卷。", "鶺鴒起嘆嗟，鸞凰徒展轉。", "我昔以難勤，荷兄垂勸勉。", "兄今以難告，倍覺淚淟涊。", "泛觀天之理，禍福嘗相反。", "有難既不死，他時非淺淺。", "去兄一牛鳴，爲地良非遠。", "不能見兄慰，面目實有靦。", "自料吾與兄，氣量及者鮮。", "胡爲蒼者天，與子獨羈蹇。"]}