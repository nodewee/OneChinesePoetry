{"author": "韓愈", "period": "唐", "type": "诗", "title": "洞庭湖阻風贈張十一署", "paragraphs": ["十月陰氣盛，北風無時休。", "蒼茫洞庭岸，與子維雙舟。", "霧雨晦爭泄，波濤怒相投。", "犬雞斷四聽，糧絕誰與謀。", "相去不容步，險如礙山丘。", "清談可以飽，夢想接無由。", "男女喧左右，飢啼但啾啾。", "非懷北歸興，何用勝羇愁。", "雲外有白日，寒光自悠悠。", "能令暫開霽，過是吾無求。"]}