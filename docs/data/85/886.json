{"author": "華岳", "period": "宋", "type": "诗", "title": "送商府判", "paragraphs": ["比年十月君初來，梅花破雪迎君開。", "自從佐劍壽民脈，凋山瘵水皆春臺。", "去年七月君開府，燕燕鶑鶑爲君舞。", "五日盡蟄潭底龍，千里應無市中虎。", "今年二月君將歸，風牽回柳縈君衣。", "君衣不作回柳轉，直上雲端朝紫微。", "紫微有館名西掖，珠玉羅鈿瞰金碧。", "郎星卿月謾徘徊，箇中自是神仙宅。", "紫微有山名大坡，烏飛豸立冠峨峨。", "一聲霹靂震天地，萬里腥血流江河。", "紫微有旨垂丹冊，二者于斯請君擇。", "便須東取元化鈞，談笑從容正疆埸。", "君家事業銘冠裳，鸞鳳指日鳴朝陽。", "伊洛諸公有政事，洙泗諸子無文章。", "稟違展轉情難處，溪上恩波湛今古。", "東風吹恨入長亭，零落桃花淚如雨。"]}