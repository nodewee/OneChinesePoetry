{"author": "華岳", "period": "宋", "type": "诗", "title": "柴氏", "paragraphs": ["節婦一樽酒，義士拜而受。", "義士一首詩，節婦雙眉皺。", "眉皺意何如，有難難相救。", "嘆我廊廟器，淹回在污陋。", "惠我旨且嘉，慇懃推意厚。", "吾今繫閩建，家貧喜鄰富。", "青眼到朱扉，白屋成華胄。", "吾聞孤竹子，周室三緘口。", "又聞杞梁妻，秦邦稱烈婦。", "此輩誠間生，世代不常有。", "如何天一方，同時俱輻湊。", "愧無八品珍，草草具籩豆。", "何當再拜摳我衣，巵酒恭爲兒女壽。"]}