{"author": "錢時", "period": "宋", "type": "诗", "title": "用守之盟七友歌韵示諸子", "paragraphs": ["學兵須學兵無敵，學醫須學醫無疾。", "學詩須學詩無邪，絕義世間非浪出。", "長虹貫日天與力，枯腸正好耕六籍。", "舞雩千載詠而歸，小技文章那可屈。", "蜀阜家風日日奇，萬竹深園暮天碧。", "朱絲好鳥共幽哢，迭奏黄鐘與無射。", "兒曹作計終自愛，莫把榆枋礙雲翼。", "康節有言良足珍，衣到弊時多蟣蝨。"]}