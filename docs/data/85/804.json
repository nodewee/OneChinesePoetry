{"author": "錢時", "period": "宋", "type": "诗", "title": "子山弟因病有感喜成長句", "paragraphs": ["本支兄弟十一人，眼前僅有六人存。", "于中少者亦頭白，世事短長難具論。", "老兄年來苦多疾，安樂窩中且將息。", "肯復營營供物奴，頗聞吾弟今得力。", "是身出沒如雲浮，彈指百年誰轉頭。", "死生富貴自天命，本無一事吾何求。", "我聞旡妄不須藥，君行有眚君應覺。", "鴒原未用憂急難，且來伴我山中樂。"]}