{"author": "錢時", "period": "宋", "type": "诗", "title": "小甆瓶", "paragraphs": ["小甆瓶，形模端正玉色明。", "烏聊山邊纔百文，見者嘆賞不容聲。", "乃知物無賤與貴，要在制作何如耳。", "輪囷如瓠不脫俗，雖玉萬鎰吾何取。", "王正二日聞斯言，欣然爲賦甆瓶篇。", "濁世憒憒隨風旋，跖不夷謀吁可憐。", "百年氣節一朝捐，身落糞壤心窬穿。", "豈不見齊田魯季勢薰天，萬世之下簞瓢賢。", "熊也勉旃然不然。"]}