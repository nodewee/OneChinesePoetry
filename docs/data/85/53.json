{"author": "韓愈", "period": "唐", "type": "诗", "title": "感春四首 四", "paragraphs": ["我恨不如江頭人，長網橫江遮紫鱗。", "獨宿荒陂射鳧雁，賣納租賦官不嗔。", "歸來歡笑對妻子，衣食自給寧羞貧。", "今者無端讀書史，智慧祗足勞精神。", "畫蛇著足無處用，兩鬢霜白趨埃塵。", "乾愁漫解坐自累，與衆異趣誰相親。", "數桮澆腸雖暫醉，皎皎萬慮醒還新。", "百年未滿不得死，且可勤買拋青春。"]}