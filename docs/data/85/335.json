{"author": "張安修", "period": "宋", "type": "诗", "title": "題靈龜洞", "paragraphs": ["何年六丁驅霹靂，蒼龍驚起穿崖石。", "拏雷掣電卷波濤，來與真仙分窟宅。", "上崖窅深如側甕，下崖谽谺如空洞。", "不知泉脈從何來，百面鼙鼓長洶湧。", "大靈闖首浮中流，背隠八卦開雙眸。", "似聞夏潦不能沒，疑有神仙司諸幽。", "我曾雁蕩觀龍鼻，半日纔通涓滴水。", "豈如六月散甘霖，靈泉滾滾無窮已。", "惜哉埋沒荒煙中，車馬來稀三疊重。", "若教遺向飛來峰，龍井冷泉皆下風。"]}