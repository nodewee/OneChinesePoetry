{"author": "韓愈", "period": "唐", "type": "诗", "title": "劉生詩", "paragraphs": ["生名師命其姓劉，自少軒輊非常儔。", "棄家如遺來遠遊，東走梁宋暨揚州。", "遂凌大江極東陬，洪濤舂天禹穴幽。", "越女一笑三年留，南逾橫嶺入炎州。", "青鯨高磨波山浮，怪魅炫曜堆蛟虬。", "山㺑讙譟猩猩遊，毒氣爍體黃膏流。", "問胡不歸良有由，美酒傾水{炙火=肉}肥牛。", "妖歌慢舞爛不收，倒心廻腸爲青眸。", "千金邀顧不可酬，乃獨遇之盡綢繆。", "瞥然一餉成十秋，昔鬚未生今白頭。", "五管歷徧無賢侯，迴望萬里還家羞。", "陽山窮邑惟猿猴，手持釣竿遠相投。", "我爲羅列陳前修，芟蒿斬蓬利鋤耰。", "天星廻環數纔周，文學穰穰囷倉稠。", "車輕御良馬力優，咄哉識路行勿休，往取將相酬恩讐。"]}