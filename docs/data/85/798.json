{"author": "錢時", "period": "宋", "type": "诗", "title": "偶書", "paragraphs": ["世上紛紛競奇巧，人人自巧不知寶。", "此巧本不屬思爲，妙質融融復皜皜。", "天地萬象羅其中，縱橫變化無時窮。", "珠璧隠現光錯落，丹青組織花瓏葱。", "有時六出不停翦，有時柔茵鋪地遍。", "有時飛空調羽商，嘈雜間關聲百囀。", "千態萬狀難形容，欲著一語迷西東。", "宣尼但說不可見，後學强名造化工。", "我欲從渠問誰造，不覺低頭發長笑。", "且不可見那可言，春秋冬夏無非教。"]}