{"author": "韓愈", "period": "唐", "type": "诗", "title": "汴泗交流贈張僕射", "paragraphs": ["汴泗交流郡城角，築場十步平如削。", "短垣三面繚逶迤，擊鼓騰騰樹赤旗。", "新秋朝涼未見日，公早結束來何爲。", "分曹決勝約前定，百馬攢蹄近相暎。", "毬驚杖奮合且離，紅牛纓紱黃金羈。", "側身轉臂著馬腹，霹靂應手神珠馳。", "超遙散漫兩閑暇，揮霍紛紜爭變化。", "發難得巧意氣麤，讙聲四合壯士呼。", "此誠習戰非爲劇，豈若安坐行良圖。", "當今忠臣不可得，公馬莫走須殺賊。"]}