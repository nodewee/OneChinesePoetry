{"author": "韓愈", "period": "唐", "type": "诗", "title": "感春四首 二", "paragraphs": ["皇天平分成四時，春氣漫誕最可悲。", "雜花妝林草蓋地，白日坐上傾天維。", "蜂喧鳥咽留不得，紅萼萬片從風吹。", "豈如秋霜雖慘冽，摧落老物誰惜之。", "爲此徑須沽酒飲，自外天地棄不疑。", "近憐李杜無檢束，爛漫長醉多文辭。", "屈原離騷二十五，不肯餔啜糟與醨。", "惜哉此子巧言語，不到聖處寧非癡。", "幸逢堯舜明四目，條理品彙皆得宜。", "平明出門暮歸舍，酩酊馬上知爲誰。"]}