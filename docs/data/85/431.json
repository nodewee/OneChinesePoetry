{"author": "王遂", "period": "宋", "type": "诗", "title": "青溪橋", "paragraphs": ["倬彼清溪兮山高水長，上承黟歙兮下接錢唐。", "雨稍漸漬兮衆流湯湯，家具舟楫兮商旅伏藏。", "繄四海以爲家兮何獨困此一方，視己同溺兮用造舟以爲梁。", "顧一歲之一新兮歲旱則亡，眷令長之遠慮兮不間雨暘。", "晴日當空兮余備不忘，帝用時以安下民兮余敢不强。", "雖傾余之囊橐兮使皆即乎康莊，彼慮如近憂兮令雖法而何傷。", "公雖憂而民喜兮百世烝嘗。"]}