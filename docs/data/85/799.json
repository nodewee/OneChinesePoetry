{"author": "錢時", "period": "宋", "type": "诗", "title": "機舂歌", "paragraphs": ["機舂結草溪之唇，翳桑古柳聯清陰。", "無人認得東流水，如此妙旨誰知音。", "碧渠走峻琉璃滑，鳴瀑怒卷波瀾闊。", "飛輪轉撥無已時，試問此機是誰發。", "此機欲見妙無形，此機那復聲可聞。", "自從清濁未高下，直至而今無暫停。", "上有茅齋人靜止，日用變化心如水。", "齋名果育定何如，爲言只此機舂是。"]}