{"author": "華岳", "period": "宋", "type": "诗", "title": "上趙漕", "paragraphs": ["太山之巔有喬松，凜凜千丈摩蒼空。", "風雲有會直相際，轟雷掣電蟠蛟龍。", "盤根錯節真天種，卿月郎星伴辰拱。", "高風蕭瑟涕清泉，桃李無言謾丘壟。", "南宮仙桂饒天香，南國蔽芾歌甘棠。", "大枝擎天作砥柱，小枝駕海成虹梁。", "六月無風天欲雨，赤龍銜火燒空宇。", "亭亭橫蓋指扶桑，萬壑千崖冷無暑。", "大椿可笑欺莊周，便指千歲爲春秋。", "使民若戰夏后社，用汝當作商川舟。", "自慚藤蔓纏林壑，未遂鷦鷯一枝樂。", "盤桓已喜跨高寒，更借扶摇薦鵰鶚。", "我聞處士方綢繆，三友簡在公寧留。", "蒼姬已托大夫蔭，赤子願陪丞相遊。"]}