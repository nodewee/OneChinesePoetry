{"author": "趙汝鐩", "period": "宋", "type": "诗", "title": "送絜齋倉使袁都官歸班", "paragraphs": ["六轡按部朝出關，郵鈴插羽夜趣還。", "詔字天飛紫泥濕，一點郎星歸拱北。", "鄉來翻動大壑魚，致君堯舜真須臾。", "金甌未啟請麾去，旋頒漢節登范車。", "先生有道出洙泗，派分象山接洛水。", "振鐸重席闡聖傳，此心之外無二理。", "先生有才輩伊周，胸襟百萬森戈矛。", "新亭肯作楚囚泣，誓楫一念清神州。", "此行豈但蘭再握，講帷欠公熙帝學。", "火城照空沙堤新，堂印押班運籌幄。", "絜齋牆仞世龍門，瓣香夙昔鑽仰心，邑債一了即歸耕。", "但當拭目天上新經綸，日與漁樵擊壤歌太平。"]}