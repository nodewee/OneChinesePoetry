{"author": "華岳", "period": "宋", "type": "诗", "title": "賀趙法曹", "paragraphs": ["紅日轉簷花，飛鳴一聲鵲。", "鵲翅未離簷，有客拽鈴索。", "呼童急啟戶，問客意何若。", "客聞笑而言，法曹參計鑰。", "因知鵲之鳴，報我良不惡。", "知我門下人，一楗聊相托。", "如公材器大，末掾豈能縛。", "咫尺蓬萊宮，左右芙蓉幕。", "直入鳳凰池，更上麒麟閣。", "賤子無所需，願作揚州鶴。"]}