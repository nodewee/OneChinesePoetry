{"author": "王遂", "period": "宋", "type": "诗", "title": "送李兄謁揚州帥", "paragraphs": ["天生忠定公，爲宋作柱石。", "扶日起東南，擎天補西北。", "戎和不肯受，國蹙欲日闢。", "坐收兩河心，可制百年狄。", "誰能七十日，有此功赫奕。", "汪黄信血指，老檜甘愧色。", "云胡張趙間，不使虎而翼。", "循環起丁未，運至丁未極。", "成書遺後代，曰此寄庵力。", "思皇陳了翁，直諫少與匹。", "大科得聞孫，不救元符阨。", "讜議竟莫伸，嗟哉有何益。", "令人讀遺事，一飯三歎息。", "某昔守樵川，尊俎折群賊。", "烏洲聚名勝，花陰滿光澤。", "通鑑揭綱目，國錄爲刊刻。", "嗟嗟斯文喪，吾道有餘脈。", "感傷念理亂，同事異今昔。", "新從姑蘇歸，疾病久成癖。", "齊雲標傑閣，鵲橋記歸宅。", "偉哉子章子，爲我得佳客。", "母是了翁孫，身爲寄庵適。", "相求不相值，訪我茅山側。", "父昔仕九江，橫金悲易簀。", "藁葬官路旁，過者爲心惻。", "指囷與倒廩，縱性何所得。", "顧予把釣竿，欲子將焉獲。", "世豈無忠宣，顧此舟中麥。"]}