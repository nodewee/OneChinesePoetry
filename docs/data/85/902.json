{"author": "華岳", "period": "宋", "type": "诗", "title": "上詹仲通縣尉  其一", "paragraphs": ["松竹不著花，密葉徒如帚。", "江梅不藏葉，寒花綴枯朽。", "獨有龍焙茶，花葉秀而耦。", "冰霜著羣木，凍死十八九。", "惟此百草靈，名可綴三友。", "春雷迸雀舌，夜雨滴龍口。", "皆萌哺啜心，誰假栽培手。", "惟有蔡端明，識之在蒿蔌。", "移根入北苑，金碧煥星斗。", "夸作龍鳳團，封成獻元后。", "問花何以報，牙舌甘鼎臼。", "他時子復生，爲公滌繁垢。"]}