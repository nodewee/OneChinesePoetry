{"author": "華岳", "period": "宋", "type": "诗", "title": "送詹仲通縣尉", "paragraphs": ["秋郊送行色，執別臨清流。", "風神掣回柳，故故牽衣裘。", "吟螿附草際，催客登蘭舟。", "問客何所之，駕言京闕遊。", "愚聞京闕間，多難三春秋。", "閫外炙魚肉，闕內羅羊頭。", "鼎却吠堯犬，冠還沐楚猴。", "和戎重輸費，廊廟有隠憂。", "賑荒少儲蓄，郡國無良謀。", "飛蝗蔽日月，兆龜拆田疇。", "君以經濟材，抱負衝斗牛。", "家傳醫國秘，殊不諸子儔。", "有用即隆平，豈特爲東周。", "願君攄緒餘，咳唾開冕旒。", "管領一世雄，克復歸神州。", "賤子忝知遇，脫網將從游。", "相隨上凌煙，也勝登瀛洲。", "作詩告于君，君其許之不。"]}