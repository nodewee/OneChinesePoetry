{"author": "華岳", "period": "宋", "type": "诗", "title": "釣鼇行", "paragraphs": ["北風浩蕩滄溟闊，千萬軍聲夜潮聒。", "翻空濁浪鼓雷霆，舟子停蘭面如血。", "龍門有客何猙獰，弩目張膽殊不驚。", "桅檣破浪裂洋島，直欲一舉空蛟鯨。", "我之釣兮非世比，新月爲鈎索霞綺。", "先拗虹蜺爲釣竿，却把鵾鵬作香餌。", "欲垂未垂號鬼神，星斗無光天地昏。", "海靈乞命免生死，一鈎連六酬銜恩。", "我公萬里風煙伯，度量汪汪寰海窄。", "蟠胸高聳蓬萊山，壯氣直吞雲夢澤。", "恩波萬壑奔洪流，風帆浪楫交觥籌。", "金鱗照日巨如斗，四海觸物無虛舟。", "我生本是釣鼇客，幾歲灘頭望風色。", "忽聞霹靂破崑崙，便整絲綸駕航舶。", "我今十轄迎公開，會須舉手生風雷。", "不然長嘯謝水府，明月滿船歸去來。"]}