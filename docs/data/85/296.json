{"author": "陳延齡", "period": "宋", "type": "诗", "title": "恩波橋", "paragraphs": ["富春勝趣景一幅，四面好山青簇簇。", "浙江逶迤向東來，千里平鋪鴨頭綠。", "老夫作官從此遊，恩波閣道如虹浮。", "凭欄夜半玩星斗，會稽分夜天南頭。", "是時萬籟寂不作，惟見翺翔雙白鶴。", "赤松正與董雙成，坐駕雲軿窮碧落。", "素娥海上來相迎，玉笙度曲鸞鳳鳴。", "商音嫋嫋洗人耳，驚起葛翁仙夢醒。", "走着氅衣忙草草，開門誤踢神爐倒。", "丹光飛起掩月明，虎嘯龍吟天地老。"]}