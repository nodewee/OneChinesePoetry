{"author": "華岳", "period": "宋", "type": "诗", "title": "酒歌", "paragraphs": ["嘗聞子美清江曲，日典春衣耽美祿。", "又聞太白遊長安，市上熏熏醉眠熟。", "風流國裏太平時，處處紅樓漾酒旗。", "王孫公子恣行樂，繁絃脆管相追隨。", "誰知寥落天涯客，笠頂清風杖挑月。", "芒鞋踏徧山水雄，奮身欲入黄金闕。", "方嗟蕭索向西園，刮面寒風雨漲天。", "回頭忽喜黑衣至，急破紅泥傾數船。", "雖無皓齒歌金縷，也掃新詩狂欲舞。", "兒童拍手笑攔街，應怪吳儂喜如許。", "長江波浪卷銀山，去去仍悲道路難。", "只憑一醉進未得，更借高風吹片帆。"]}