{"author": "趙汝鐩", "period": "宋", "type": "诗", "title": "送臨川王丞秩滿造朝", "paragraphs": ["我來學製君哦松，數月握手臭味同。", "君今南浦我送客，水萍風雲何怱怱。", "別酒未釂白玉斝，椎鼓催發斜陽紅。", "青霄迫逐不少借，指日便入明光宮。", "祖鞭先著氣射斗，好吐平生經綸胸。", "臨汝詩卷如束筍，殿閣正欠賡薰風。", "自憐鱼遊沸釜中，羨君遇順如飛鴻。", "願寄一語隨君東，問訊西湖南北峰。"]}