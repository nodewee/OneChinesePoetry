{"author": "韓愈", "period": "唐", "type": "诗", "title": "八月十五夜贈張功曹", "paragraphs": ["纖雲四卷天無河，清風吹空月舒波。", "沙平水息聲影絕，一桮相屬君當歌。", "君歌聲酸辭且苦，不能聽終淚如雨。", "洞庭連天九疑高，蛟龍出沒猩鼯號。", "十生九死到官所，幽居默默如藏逃。", "下牀畏蛇食畏藥，海氣濕蟄熏腥臊。", "昨者州前搥大鼓，嗣皇繼聖登夔臯。", "赦書一日行萬里，罪從大辟皆除死。", "遷者追廻流者還，滌瑕蕩垢清朝班。", "州家申名使家抑，坎軻祗得移荆蠻。", "判司卑官不堪說，未免捶楚塵埃間。", "同時輩流多上道，天路幽險難追攀。", "君歌且休聽我歌，我歌今與君殊科。"]}