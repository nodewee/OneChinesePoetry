{"author": "王遂", "period": "宋", "type": "诗", "title": "謝章季思惠鏡屏", "paragraphs": ["客從東南西，遺我古鏡屏。", "圓明絕點滓，表裏無遁形。", "云是舊太守，思之我爲銘。", "吾惛不能進，何敢陳諸庭。", "我聞生民初，五常具函靈。", "器質欠推廣，物欲加凋零。", "眉睫近莫睹，稍遠何能聽。", "君子抱明德，止善湛中扃。", "靜如晝有夜，動若渭流涇。", "坐令方寸地，目睫何晶熒。", "上天方於昭，皎彼垂日星。", "五官屬宰制，萬化隨指令。", "留之千百載，猶足存典刑。", "余心豈昧此，一念存芳馨。", "在昔聖敬主，丹書刻方欞。", "近者摩鏡帖，字字炳丹青。", "夫君往教意，大寐如得醒。", "置之敬義堂，與世猶說鈴。"]}