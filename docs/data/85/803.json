{"author": "錢時", "period": "宋", "type": "诗", "title": "贈墨工", "paragraphs": ["客來投我一點漆，快汲清泉洗端石。", "晴窗凈几試一揮，錯落精神光照日。", "如此妙質奇復奇，變化縱橫隨所施。", "可憐自有不自寶，日用紛紛誰得知。", "願言莫染荒唐辭，亦莫隨俗供妍媸。", "雜學支離二千載，汗牛充棟終何爲。", "由來此物自神聖，妙不可言那可盡。", "分明宇宙在毫端，萬古糊塗人不信。"]}