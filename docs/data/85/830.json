{"author": "錢時", "period": "宋", "type": "诗", "title": "有送大本淵明菊者成長句", "paragraphs": ["丹葉蕭蕭秋肅肅，有人來獻淵明菊。", "淵明千古自高風，歲歲寒花照空谷。", "金鈿圓簇玉葳蕤，怳然彭澤歸來時。", "歸來可是知幾早，不肯爲米歸猶遲。", "老夫家住深山裏，彭澤知它在何許。", "本不曾出不須歸，冷面相看但歡喜。", "况此妙絕難可名，不識何者爲淵明。", "與客遶花行復坐，一聲幽鳥花前過。"]}