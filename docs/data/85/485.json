{"author": "留元崇", "period": "宋", "type": "诗", "title": "又題卓錫泉", "paragraphs": ["吾師知地脈，杖錫此間卓。", "分占神仙囿，敲出清泠玉。", "錫飛已乘龍，泉潔可飲鶴。", "林下幾寒暑，池中不盈涸。", "木石常借潤，瓶罌隨量足。", "池無汲綆線，逗引走修竹。", "渴心生塵埃，對此愜所欲。", "洗耳聽松音，潄齒汲山綠。", "更携一壺歸，爲浣衆生濁。", "遥愧山中人，四時自斟酌。"]}