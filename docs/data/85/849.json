{"author": "錢時", "period": "宋", "type": "诗", "title": "十六渡", "paragraphs": ["頗聞十六渡，客子良間關。", "一雨落澗谷，湍氣怒潺潺。", "我來屬秋晚，霜葉初斕斑。", "窈窕行竹輿，鳴禽相與閑。", "複嶺互交鎖，淺瀨隨回灣。", "路斷一罅通，石磴危躋攀。", "時見荷鋤者，行歌語蠻蠻。", "採山有薇蕨，結廬有茅菅。", "安知避世人，不曾巢其間。", "何時一枝筇，溯流到黄山。", "桃源事荒怪，誰謂非人寰。"]}