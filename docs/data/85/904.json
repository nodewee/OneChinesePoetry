{"author": "華岳", "period": "宋", "type": "诗", "title": "寄大庾郭縣尉", "paragraphs": ["前年建安縣，始識韓荆州。", "一見辱知遇，許我嘗從游。", "尋幽訪赤壁，買笑陪青樓。", "有酒即命駕，夜飲忘觥籌。", "雪香飄梅花，歸駕仍遲留。", "送君城北隅，歲事希一周。", "告德雖未久，有懷奚所投。", "客來自錦溪，知爲藍田遊。", "摳衣欲趨隅，其奈風馬牛。", "方圖拜尺紙，文此不敏羞。", "乃復三不緘，獲戾于君侯。", "謫客干典刑，宜爾餐吳鈎。", "幸不畀我死，殘喘延俘囚。", "搜索徧中外，釋縛良無由。", "始思鵾鵬翼，庇我反手猶。", "噓燈拂毫楮，尺素馳星流。", "荷公三復還，惻然添我憂。", "許我京闕間，與我爲良謀。", "于今秋復冬，俟命猶置郵。", "西風掠天宇，魚鴈俱沉浮。", "未審恩波中，許我共濟不。", "我材襪線短，願公廣甄收。", "他日賓幕府，鏖戰當焚舟。", "公兮不我援，復駕言焉求。"]}