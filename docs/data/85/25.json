{"author": "韓愈", "period": "唐", "type": "诗", "title": "齪齪", "paragraphs": ["齪齪當世士，所憂在飢寒。", "但見賤者悲，不聞貴者歎。", "大賢事業異，遠抱非俗觀。", "報國心皎潔，念時涕汍瀾。", "妖姬坐左右，柔指發哀彈。", "酒肴雖日陳，感激寧爲歡。", "秋陰欺白日，泥潦不少乾。", "河堤決東郡，老弱隨驚湍。", "天意固有屬，誰能詰其端。", "願辱太守薦，得充諫諍官。", "排雲呌閶闔，披腹呈琅玕。", "致君豈無術，自進誠獨難。"]}