{"author": "韓愈", "period": "唐", "type": "诗", "title": "醉贈張秘書", "paragraphs": ["人皆勸我酒，我若耳不聞。", "今日到君家，呼酒持勸君。", "爲此座上客，及余各能文。", "君詩多態度，藹藹春空雲。", "東野動驚俗，天葩吐奇芬。", "張籍學古淡，軒鶴避雞羣。", "阿買不識字，頗知書八分。", "詩成使之寫，亦足張吾軍。", "所以欲得酒，爲文俟其醺。", "酒味既冷冽，酒氣又氛氳。", "性情漸浩浩，諧笑方云云。", "此誠得酒意，餘外徒繽紛。", "長安衆富兒，盤饌羅羶葷。", "不解文字飲，惟能醉紅裙。", "雖得一餉樂，有如聚飛蚊。", "今我及數子，固無蕕與薰。", "險語破鬼膽，高詞嫓皇墳。", "至寶不雕琢，神功謝鋤耘。", "方今向太平，元凱承華勛。", "吾徒幸無事，庶以窮朝曛。"]}