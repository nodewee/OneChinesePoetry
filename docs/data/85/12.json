{"author": "韓愈", "period": "唐", "type": "诗", "title": "送文暢師北遊", "paragraphs": ["昔在四門館，晨有僧來謁。", "自言本吳人，少小學城闕。", "已窮佛根源，粗識事輗軏。", "攣拘屈吾真，戒轄思遠發。", "薦紳秉筆徒，聲譽耀前閥。", "從求送行詩，屢造忍顛蹶。", "今成十餘卷，浩汗羅斧鉞。", "先生閟窮巷，未得窺剞劂。", "又聞識大道，何路補剠刖。", "出其囊中文，滿聽實清越。", "謂僧當少安，草序頗排訐。", "上論古之初，所以施賞罰。", "下開迷惑胸，窙豁劚株橜。", "僧時不聽瑩，若飲水救暍。", "風塵一出門，時日多如髮。", "三年竄荒嶺，守縣坐深樾。", "徴租聚異物，詭製怛巾襪。", "幽窮誰共語，思想甚含噦。", "昨來得京官，照壁喜見蝎。", "況逢舊親識，無不比鶼蟨。", "長安多門戶，弔慶少休歇。", "而能勤來過，重惠安可揭。", "當今聖政初，恩澤完{羽戊}狘。", "胡爲不自暇，飄戾逐鸇𪆙。", "僕射領北門，威德壓胡羯。", "相公鎮幽都，竹帛爛勳伐。", "酒場舞閨姝，獵騎圍邊月。", "開張篋中寶，自可得津筏。", "從茲富裘馬，寧復茹藜蕨。", "余期報恩後，謝病老耕垡。", "庇身指蓬茅，逞志縱獫猲。", "僧還相訪來，山藥煮可掘。"]}