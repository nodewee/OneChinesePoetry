{"author": "韓愈", "period": "唐", "type": "诗", "title": "贈侯喜", "paragraphs": ["吾黨侯生字叔起，呼我持竿釣溫水。", "平明鞭馬出都門，盡日行行荆棘裏。", "溫水微茫絕又流，深如車轍闊容輈。", "蝦蟆跳過雀兒浴，此縱有魚何足求。", "我爲侯生不能已，盤針擘粒投泥滓。", "晡時堅坐到黃昏，手倦目勞方一起。", "暫動還休未可期，蝦行蛭渡似皆疑。", "舉竿引線忽有得，一寸纔分鱗與鬐。", "是日侯生與韓子，良久歎息相看悲。", "我今行事盡如此，此事正好爲吾規。", "半世遑遑就舉選，一名始得紅顏衰。", "人間事勢豈不見，徒自辛苦終何爲。", "便當提攜妻與子，南入箕潁無還時。", "叔起君今氣方銳，我言至切君勿嗤。", "君欲釣魚須遠去，大魚豈肯居沮洳。"]}