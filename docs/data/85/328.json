{"author": "陳俞", "period": "宋", "type": "诗", "title": "贈畫魚賈兄", "paragraphs": ["春江浩蕩春江闊，夜半湖聲湧新沫。", "曉風吹斷碧雲根，萬頃滄波带晴豁。", "浪花瀲灩翻紅桃，群魚出沒乘輕濤。", "悠揚得意鼓鱗鬣，十十五五同爲曹。", "昔曾觀瀾知此意，真樂胸中渺無際。", "常嗟物理難形容，幸有賈君得精藝。", "巨魚奮迅凌江湖，纖鱗錯雜依菰蒲。", "精神萬狀幻新筆，巧與造化論錙銖。", "朅來過我示奇作，數幅生綃圖縱壑。", "呼童展向虛堂中，恍若當年見魚樂。", "如君畫思幾通神，眼高世俗空無人。", "石臺去後今幾載，毫端彷彿留芳塵。", "又宜學取洞清拔，寫龍不寫潛波鮪。", "徒能畫魚不畫龍，空使饞夫吐饞水。"]}