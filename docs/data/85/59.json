{"author": "趙汝鐩", "period": "宋", "type": "诗", "title": "水琴", "paragraphs": ["盎缶停涵水一泓，中存雅意超器形。", "欲滴未滴天地寂，須臾宮商若相賡。", "妙趣不勞徽外索，泛聲不自絃上生。", "小點恩怨作兒語，大點九皋聞鶴鳴。", "疎數變化似有節，多是洋洋流水音。", "殘瀝斷續楚天曉，餘響勾引南風薰。", "平生筝笛厭鄭衛，羌借古韵洗古心。", "又不如齁{鼻合}北窗睡，兩耳不聽無虧成。"]}