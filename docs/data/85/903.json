{"author": "華岳", "period": "宋", "type": "诗", "title": "上詹仲通縣尉  其二", "paragraphs": ["西風卷荷衣，披披不成幅。", "清霜拆蕙囊，冽冽已成蓿。", "如何獨東籬，黄華笑寒菊。", "物之有盛衰，循環若推轂。", "世事良亦然，亦豈物所欲。", "金鈿鎔落日，零露灑寒玉。", "人皆惜芳菲，誰復念幽獨。", "惟有陶淵明，慇懃費培沃。", "簪花從帽落，撚酒醉商陸。", "從此擅秋芳，芙桂非同錄。", "問花何以報，剪首薦醽醁。", "他時更粉軀，爲公采明目。"]}