{"author": "趙汝鐩", "period": "宋", "type": "诗", "title": "訪山中友", "paragraphs": ["披荆踏石訪山友，野鳥驚人閙枯柳。", "牧童爲我通姓名，一笑相迎鶴髮叟。", "結茅倚巖屋數間，塵埃辟易不用帚。", "竹厨貯書羅四五，土壁黏碑分左右。", "山中新醅未堪壓，携手邀我沽村酒。", "床前尚有著殘棋，忘記四圍關戶牖。", "日斜扶醉同歸來，但見黑白子紛糾。", "獼猴樹上周章走，莫是此曹來動否。"]}