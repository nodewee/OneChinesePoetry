{"author": "華岳", "period": "宋", "type": "诗", "title": "傷春", "paragraphs": ["衣袂怯春寒，春在江南岸。", "我意正傷春，復被春縈絆。", "一雨臙脂濕，萬壑冰澌泮。", "撩我惜春心，與春傷爛漫。", "柳垂不染絲，織成愁一片。", "杏吐無煙火，燒碎腸千斷。", "憶昔腰如柳，柳腰輕易按。", "憶昔面如花，花面嬌難喚。", "人不似春芳，隨處得看翫。", "因春憶美人，不見徒扼腕。", "何時醉卧花柳中，一笑千金不容換。"]}