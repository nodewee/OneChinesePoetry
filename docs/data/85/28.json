{"author": "韓愈", "period": "唐", "type": "诗", "title": "山石", "paragraphs": ["山石犖確行徑微，黃昏到寺蝙蝠飛。", "升堂坐階新雨足，芭蕉葉大支子肥。", "僧言古壁佛畫好，以火來照所見稀。", "鋪牀拂席置羹飯，疎糲亦足飽我飢。", "夜深靜臥百蟲絕，清月出嶺光入扉。", "天明獨去無道路，出入高下窮煙霏。", "山紅澗碧紛爛漫，時見松櫪皆十圍。", "當流赤足蹋澗石，水聲激激風吹衣。", "人生如此自可樂，豈必局束爲人鞿。", "嗟哉吾黨二三子，安得至老不更歸。"]}