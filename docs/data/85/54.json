{"author": "韓愈", "period": "唐", "type": "诗", "title": "寒食日出遊", "paragraphs": ["李花初發君始病，我往看君花轉盛。", "走馬城西惆悵歸，不忍千株雪相暎。", "邇來又見桃與梨，交開紅白如爭競。", "可憐物色阻攜手，空展霜縑吟九詠。", "紛紛落盡泥與塵，不共新妝比端正。", "桐華最晚今已繁，君不強起時難更。", "關山遠別固其理，寸步難見始知命。", "憶昔與君同貶官，夜渡洞庭看斗柄。", "豈料生還得一處，引袖拭淚悲且慶。", "各言生死兩追隨，直置心親無貌敬。", "念君又署南荒吏，路指鬼門幽且敻。", "三公盡是知音人，曷不薦賢陛下聖。", "囊空甑倒誰救之，我今一食日還併。", "自然憂氣損天和，安得康強保天性。", "斷鶴兩翅鳴何哀，縶驥四足氣空橫。", "今朝寒食行野外，綠楊帀岸蒲生迸。", "宋玉庭邊不見人，輕浪參差魚動鏡。", "自嗟孤賤足瑕疵，特見放縱荷寬政。", "飲酒寧嫌𧣴底深，題詩尚倚筆鋒勁。", "明宵故欲相就醉，有月莫愁當火令。"]}