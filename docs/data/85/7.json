{"author": "韓愈", "period": "唐", "type": "诗", "title": "送靈師", "paragraphs": ["佛法入中國，爾來六百年。", "齊民逃賦役，高士著幽禪。", "官吏不之制，紛紛聽其然。", "耕桑日失隸，朝署時遣賢。", "靈師皇甫姓，胤胄本蟬聯。", "少小涉書史，早能綴文篇。", "中間不得意，失跡成延遷。", "逸志不拘敎，軒騰斷牽攣。", "圍棊鬬白黑，生死隨機權。", "六博在一擲，梟盧叱回旋。", "戰詩誰與敵，浩汗橫戈鋋。", "飲酒盡百𧣴，嘲詣思逾鮮。", "有時醉花月，高唱清且緜。", "四座咸寂默，杳如奏湘弦。", "尋勝不憚險，黔江屢洄沿。", "瞿塘五六月，驚電讓歸船。", "怒水忽中裂，千尋墮幽泉。", "環回勢益急，仰見團團天。", "投身豈得計，性命甘徒捐。", "浪沫蹙翻涌，漂浮再生全。", "同行二十人，魂骨俱坑填。", "靈師不挂懷，冒涉道轉延。", "開忠二州牧，詩賦時多傳。", "失職不把筆，珠璣爲君編。", "強留費日月，密席羅嬋娟。", "昨者至林邑，使君數開筵。", "逐客三四公，盈懷贈蘭荃。", "湖游泛漭沆，溪宴駐潺湲。", "別語不許出，行裾動遭牽。", "隣州競招請，書札何翩翩。", "十月下桂嶺，乘寒恣窺緣。", "落落王員外，爭迎獲其先。", "自從入賓館，占恡久能專。", "吾徒頗攜被，接宿窮歡妍。", "聽說兩京事，分明皆眼前。", "縱橫雜謠俗，瑣屑咸羅穿。", "材調真可惜，朱丹在磨研。", "方將歛之道，且欲冠其顛。", "韶陽李太守，高步凌雲烟。", "得客輙忘食，開囊乞繒錢。", "手持南曹敘，字重青瑤鐫。", "古氣參彖繫，高標摧太玄。", "維舟事干謁，披讀頭風痊。", "還如舊相識，傾壺暢幽悁。", "以此復留滯，歸驂幾時鞭。"]}