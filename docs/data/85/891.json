{"author": "華岳", "period": "宋", "type": "诗", "title": "百舌", "paragraphs": ["流鶑一去無消息，燕怯春寒歸未得。", "綠窗清晝靜無人，似把衷情訴知識。", "上苑東風二月春，淡黄楊柳初成陰。", "解將一片無情舌，學盡百般能語禽。", "紅英紫萼紛如雪，萬姹千嬌總饒舌。", "莫嫌花外太啁啾，默默難酬好時節。", "須臾綠暗紅亦稀，伯勞杜宇鷹鸇飛。", "更兼獵弋恣羅網，卷舌不語全毛衣。", "堪嗟國士徒切直，不似幽禽明語默。", "何如鉗口歸山林，莫問燕南并越北。"]}