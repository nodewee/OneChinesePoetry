{"author": "華岳", "period": "宋", "type": "诗", "title": "嘲熱", "paragraphs": ["南方有神名祝融，髮赭面丹唇朱紅。", "執鞭入海驅赤龍，火車勒駕燒長空。", "千驂萬乘如聯轡，烈焰騰騰灼天地。", "九霄烜赫皆甑蒸，四海煎熬俱鼎沸。", "流金爍石氣不通，天下俱在紅爐中。", "葛衫襟濕疑有雨，羅紈柄折渾無風。", "祝融祝融毋太酷，天道炎凉嘗反覆。", "看看少皡催戍瓜，盡把凉風散煩溽。"]}