{"author": "韓愈", "period": "唐", "type": "诗", "title": "李花贈張十一署", "paragraphs": ["江陵城西二月尾，花不見桃惟見李。", "風揉雨練雪羞比，波濤翻空杳無涘。", "君知此處花何似，白花倒燭天夜明。", "羣雞驚鳴官吏起，金烏海底初飛來。", "朱輝散射青霞開，迷魂亂眼看不得。", "照耀萬樹繁如堆，念昔少年著遊燕。", "對花豈省曾辭桮，自從流落憂感集。", "欲去未到先思廻，祗今四十已如此。", "後日更老誰論哉，力攜一尊獨就醉，不忍虛擲委黃埃。"]}