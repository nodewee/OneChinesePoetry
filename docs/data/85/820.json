{"author": "錢時", "period": "宋", "type": "诗", "title": "喜諸子所和詩盟歌俱有可采再用韵見意", "paragraphs": ["蠻觸封疆日勍敵，金丹不療膏肓疾。", "抖擻風埃發詩骨，參差頭角嶄然出。", "老夫所志在大雅，諸子政須勤帝籍。", "三歎變風我心惻，箾韶忍受淫哇屈。", "豈不見渭川千畝拂雲長，前日手栽數寸碧。", "苟得其養終巨世，勿玩流光生厭射。", "世間淺者無遠識，如獸繫足鳥摧翼。", "伯樂眼空冀北羣，湯鼎坐弔淮南蝨。"]}