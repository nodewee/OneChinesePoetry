{"author": "趙汝鐩", "period": "宋", "type": "诗", "title": "踏雪", "paragraphs": ["玉壺一色天漫漫，亂雪飛春減却寒。", "屑瓊篩瑰塞宇宙，柳絮如拳輥作團。", "却愁花木不禁冷，携筇問訊遍玉欄。", "老柯樛枝幸亡恙，紅苞半吐怯牡丹。", "更憐脩竹壓欲折，扶持敲撼聲珊珊。", "似醉忽醒僵忽立，森然再植青琅玕。", "群兒幻出兩獅子，頃刻堆削了不難。", "手持朱橘炯電眼，并刀巧剪金鈴安。", "老夫童心也自愛，卷簾移坐忍凍看。", "一杯暖寒不可再，饑腸轉雷未朝餐。"]}