{"author": "錢時", "period": "宋", "type": "诗", "title": "篙師歎", "paragraphs": ["山鄉山多田種稀，年豐健婦猶啼饑。", "今年禾黍秋旱死，不有下澗民枯魚。", "頗聞水鄉諸郡熟，一飽可令餘郡足。", "江船下米無頭由，商人嗷嗷坐窮蹙。", "長年抱膝指屢彈，時節自好官司難。", "古來鄰國忍爲壑，何乃境內成觸蠻。", "我聞斯言真的當，無人爲徹九天上。", "禁江徒爾厄吾民，海舶有時關節放。"]}