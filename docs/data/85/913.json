{"author": "華岳", "period": "宋", "type": "诗", "title": "寄敬甫葉兄", "paragraphs": ["歲次丁卯秋，八月既生魄。", "于時謫建安，脫去未有策。", "忽覩星鳳光，慨然陪履舄。", "自謂入閩建，閲人幾千百。", "間有知功名，所見得邪僻。", "否則苟利祿，鄙猥何足責。", "獨我子敬甫，挺挺出蠻貊。", "舌端摇戈矛，筆下羅疆埸。", "扣以軍國秘，歷歷有奇畫。", "以此方定交，歸心已翰翮。", "送君東郭門，握手不忍釋。", "明年入中都，首上平戎策。", "甫結君相知，便念長沙謫。", "細草天子書，願置孤臣驛。", "論薦方躊躇，倚門重垂白。", "轍環溫凊圍，笑言方啞啞。", "去我兩牛鳴，恍若關山隔。", "去年槐花黄，郡國書貢籍。", "若以經濟材，俯亦從此役。", "白屋寄簪纓，青燈聯袵席。", "談笑生風雷，議論燦金碧。", "雪香飛梅花，歸鞍整南陌。", "別後殊未幾，拳拳在朝夕。", "君腹坦東牀，吾身繫西圜。", "從此嘆參商，蓬瀛非咫尺。", "尺紙雖屢投，奧援不我索。", "星次幾一周，幸我安且懌。", "嘗觀義與利，更相爲損益。", "欲論古人交，二者請君擇。", "不惟眼獨青，且要心同赤。", "此身可虀粉，此道不可易。", "自料吾與君，造物難棄擲。", "胸次蓬萊山，襟懷雲夢澤。", "未說詩書帥，休論文章伯。", "堂堂大丈夫，詎可虛竹帛。", "但恨不振蹤，尚此多扞格。", "在君當先登，挽回二千石。", "饑溺切君身，推解過疇昔。", "炎凉無異心，始終無異迹。", "庶幾吾二人，交情可全璧。"]}