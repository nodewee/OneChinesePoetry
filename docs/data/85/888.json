{"author": "華岳", "period": "宋", "type": "诗", "title": "贈陳道人", "paragraphs": ["君不見樵人王翰畫山水，一夜風雷揭窗紙。", "又不見長沙洞清畫龍蛇，滿軸煙雲翻撚指。", "二子相去數百年，筆端妙意誰能傳。", "雙溪道人何所授，一見筆法堪齊肩。", "筆一淡，輕煙映出垂楊岸。", "遠山依約有還無，斜照不紅秋水漫。", "筆一濃，黑雲萬疊翻狂風。", "江天日暮暗煙靄，天地星斗皆昏朦。", "瀟湘詩人不解語，被君吐作無聲句。", "何時覓取綃一縑，寫我英姿伴煙雨。"]}