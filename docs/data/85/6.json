{"author": "韓愈", "period": "唐", "type": "诗", "title": "送惠師", "paragraphs": ["惠師浮屠者，乃是不羇人。", "十五愛山水，超然謝朋親。", "脫冠翦頭髮，飛步遺蹤塵。", "發跡入四明，梯空上秋旻。", "遂登天台望，衆壑皆嶙峋。", "夜宿最高頂，舉頭看星辰。", "光芒相照燭，南北爭羅陳。", "茲地絕翔走，自然嚴且神。", "微風吹木石，澎湃聞韶鈞。", "夜半起下視，溟波銜日輪。", "魚龍驚踴躍，呌嘯成悲辛。", "怪氣或紫赤，敲磨共輪囷。", "金鴉既騰翥，六合俄清新。", "常聞禹穴奇，東去窺甌閩。", "越俗不好古，流傳失其真。", "幽蹤邈難得，聖路嗟長堙。", "回臨浙江濤，屹起高峨岷。", "壯志死不息，千年如隔晨。", "是非竟何有，棄去非吾倫。", "凌江詣廬嶽，浩蕩極遊巡。", "崔崒沒雲表，陂陀浸湖淪。", "是時雨初霽，懸瀑垂天紳。", "前年往羅浮，步戛南海漘。", "大哉陽德盛，榮茂恒留春。", "鵬鶱墮長翮，鯨戲側脩鱗。", "自來連州寺，曾未造城闉。", "日攜青雲客，探勝窮崖濱。", "太守邀不去，羣官請徒頻。", "囊無一金資，翻謂富者貧。", "昨日忽不見，我令訪其隣。", "奔波自追及，把手問所因。", "顧我却興歡，君寧異於民。", "離合自古然，辭別安足珍。", "吾聞九疑好，夙志今欲伸。", "斑竹啼舜婦，清湘沈楚臣。", "衡山與洞庭，此固道所循。", "尋崧方抵洛，歷華遂之秦。", "浮游靡定處，偶往即通津。", "吾言子當去，子道非吾遵。", "江魚不池活，野鳥難籠馴。", "吾非西方敎，憐子狂且醇。", "吾嫉惰遊者，憐子愚且諄。", "去矣各異趣，何爲浪霑巾。"]}