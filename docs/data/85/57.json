{"author": "韓愈", "period": "唐", "type": "诗", "title": "鄭羣贈簟", "paragraphs": ["蘄州笛竹天下知，鄭君所寶尤瓌奇。", "攜來當晝不得臥，一府傳看黃琉璃。", "體堅色淨又藏節，盡眼凝滑無瑕疵。", "法曹貧賤衆所易，腰腹空大何能爲。", "自從五月困暑濕，如坐深甑遭蒸炊。", "手磨袖拂心語口，慢膚多汗真相宜。", "日暮歸來獨惆悵，有賣直欲傾家資。", "誰謂故人知我意，卷送八尺含風漪。", "呼奴掃地鋪未了，光彩照耀驚童兒。", "青蠅側翅蚤蝨避，肅肅疑有清飆吹。", "倒身甘寢百疾愈，却願天日恒炎曦。", "明珠青玉不足報，贈子相好無時衰。"]}