{"author": "錢時", "period": "宋", "type": "诗", "title": "讀書燈", "paragraphs": ["讀書燈，明暳暳，溪堂故人親送似。", "歷落平生未見書，與汝間關幾半世。", "幾年來，味無味，併與青編共捐棄。", "半身淪落浙江濆，壁角破圈塵沒鼻。", "新春忽爾思起廢，頃刻工夫依前具。", "提入山翁結草廬，永夜虛窗照天地。", "聖教衰，異端熾，千古冥行士何事。", "人人有此大光明，埋沒荒唐渺漫處。", "象山翁，天啟秘，嫡嗣慈湖更超詣。", "陋儒俗學破沉痾，暗室迷途逢寶炬。", "讀書燈，明一切，不是山翁愛文字。", "逢人若問伏羲前，燈下齁齁方瞌睡。"]}