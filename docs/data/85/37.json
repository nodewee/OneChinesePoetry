{"author": "韓愈", "period": "唐", "type": "诗", "title": "桃源圖", "paragraphs": ["神僊有無何渺茫，桃源之說誠荒唐。", "流水盤迴山百轉，生綃數幅垂中堂。", "武陵太守好事者，題封遠寄南宮下。", "南宮先生忻得之，波濤入筆驅文辭。", "文工畫妙各臻極，異境恍惚移於斯。", "架巖鑿谷開宮室，接屋連牆千萬日。", "嬴顛劉蹶了不聞，地坼天分非所恤。", "種桃處處惟開花，川原近遠蒸紅霞。", "初來猶自念鄉邑，歲久此地還成家。", "漁舟之子來何所，物色相猜更問語。", "大蛇中斷喪前王，羣馬南渡開新主。", "聽終辭絕共悽然，自說經今六百年。", "當時萬事皆眼見，不知幾許猶流傳。", "爭持酒食來相饋，禮數不同樽俎異。", "月明伴宿玉堂空，骨冷魂清無夢寐。", "夜半金雞啁哳鳴，火輪飛出客心驚。", "人間有累不可住，依然離別難爲情。", "船開櫂進一迴顧，萬里蒼蒼煙水暮。", "世俗寧知僞與真，至今傳者武陵人。"]}