{"author": "趙汝鐩", "period": "宋", "type": "诗", "title": "病中得鄔文伯書", "paragraphs": ["北風卷地霰穿屋，光寒照几珠百斛。", "兒童呼舞健犢奔，病夫擁爐龜殻縮。", "打門寄書勤故人，五雲濕牖春生谷。", "片辭自可愈頭風，千金指迷况滿幅。", "年來塵埃不堪鏡，白髮一摘動盈掬。", "星出星入難養痾，安得閑邊半分福。", "病中畏酒如畏仇，詩囊亦遣高閣束。", "聞君新工千兔禿，君但寫來爲君讀。"]}