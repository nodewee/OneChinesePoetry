{"author": "趙汝鐩", "period": "宋", "type": "诗", "title": "偶成", "paragraphs": ["青雲得志士，頤指快所欲。", "萬事付杯酒，粉黛貯金屋。", "嗟我骨相窮，不受富貴逐。", "嗜欲人所同，有時未免俗。", "青奴頗專房，高卧擎老足。", "黄妳最如意，開卷醒困目。", "暖寒命脚婆，凍衾轉暘谷。", "開樽喚湯婦，新醅溫酃淥。", "始得此四人，明珠不計斛。", "呼之即來前，相娛不相觸。", "時人皆笑之，畫餠豈充腹。", "我亦翻自笑，竹窗聽戞玉。"]}