{"author": "趙汝鐩", "period": "宋", "type": "诗", "title": "飲通幽園", "paragraphs": ["典却身上鷫鸘裘，買酒領客尋清遊。", "欲洗胸襟塵萬斛，快上青雲展秋眸。", "晴沙翳天風動地，挈壺卷席移通幽。", "一沼鏡浄清可掬，千竿玉立塵不留。", "拒霜兩岸花爛熳，紅蓼錯雜爭開秋。", "人生適意未易得，癡兒了事何時休。", "陶寫豈必在絲竹，山有鳴禽水游鯈。", "酒酣題蕉競新句，景物辟易困雕搜。", "一梳凉月插空碧，樓頭暮角催歸騶。", "雙桂餘葩尚堪摘，便道肯訪勿翦不。"]}