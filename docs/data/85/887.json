{"author": "華岳", "period": "宋", "type": "诗", "title": "平政橋", "paragraphs": ["建水合流三百里，直下富沙如撚指。", "溪東披拽纜過西，千丈春風怒濤起。", "香輪不解碾清江，造舟貫索成河梁。", "年年麥熟梅欲黄，連城千里皆波光。", "淳熙太守憂溱洧，問津日夜思無計。", "老農叉手願鳩工，疊石中流使民濟。", "金珠賣價不計緡，鎸瑕斷梓功方成。", "功成燕雀賀新屋，炳然萬棟輝丹青。", "插天螮蝀橫江尾，下壓寒潭碧無底。", "市聲不到畫梁間，秋色盡歸朱箔裏。", "我行一月無風波，今朝醉眼翻青羅。", "金鰲背路客揮𩍐，玉虹跨浪舟飛梭。", "石唇噴盡寒崖雪，雪中電掣金蛇赤。", "兩岸樓頭將相家，八州車馬神仙客。", "人言辟人推政平，故此特以平政名。", "我聞政事平如水，水到不平還作聲。"]}