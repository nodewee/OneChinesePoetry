{"author": "留元崇", "period": "宋", "type": "诗", "title": "中閣禪院", "paragraphs": ["初來羅浮山，萬變駭林壑。", "更作招提遊，佳處在中閣。", "忽然天地間，一縱千里目。", "未論雲頂上，此景占仍獨。", "近聞泉涓涓，青眺山簇簇。", "簷壓喬松低，檻有餘霞落。", "長風東南來，皓月襟袖薄。", "境靜僧幽閒，意遠味淡泊。", "抱琴歸去來，禪榻寄一宿。", "白雲依古山，青霄起孤鶴。"]}