{"author": "韓愈", "period": "唐", "type": "诗", "title": "喜侯喜至贈張籍張徹", "paragraphs": ["昔我在南時，數君常在念。", "搖搖不可止，諷詠日喁噞。", "如以膏濯衣，每漬垢逾染。", "又如心中疾，鍼石非所砭。", "常思得遊處，至死無倦厭。", "地遐物奇怪，水鏡涵石劒。", "荒花窮漫亂，幽獸工騰閃。", "礙目不忍窺，忽忽坐昏墊。", "逢神多所祝，豈忘靈即驗。", "依依夢歸路，歷歷想行店。", "今者誠自幸，所懷無一欠。", "孟生去雖索，侯氏來還歉。", "欹眠聽新詩，屋角月豔豔。", "雜作承間騁，交驚舌互舚。", "繽紛指瑕疵，拒捍阻城塹。", "以余經摧挫，固請發鉛槧。", "居然妄推讓，見謂爇天燄。", "比疎語徒妍，悚息不敢占。", "呼奴具盤餐，飣餖魚菜贍。", "人生但如此，朱紫安足僭。"]}