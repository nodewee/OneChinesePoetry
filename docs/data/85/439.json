{"author": "饒魯", "period": "宋", "type": "诗", "title": "遠浦棹歌", "paragraphs": ["片帆雨霽飛烟江，漁翁停棹歌滄浪。", "一聲欵乃山水綠，浪中驚起雙鴛鴦。", "雙鴛鴦情一何美，同宿同飛在秋水。", "不似人生苦別離，女嫁征夫男戰死。", "五湖烟景方紛爭，聞歌頓欲思昇平。", "鄰舟短笛應風響，落日淡淡波冥冥。", "美人春詞誇艷麗，皓齒朱唇楚腰細。", "江樓富貴今如何，不似滄浪真趣味。"]}