{"author": "韓愈", "period": "唐", "type": "诗", "title": "歸彭城", "paragraphs": ["天下兵又動，太平竟何時。", "訏謨者誰子，無乃失所宜。", "前年關中旱，閭井多死飢。", "去歲東郡水，生民爲流屍。", "上天不虛應，禍福各有隨。", "我欲進短策，無由至彤墀。", "刳肝以爲紙，瀝血以書辭。", "上言陳堯舜，下言引龍夔。", "言詞多感激，文字少葳蕤。", "一讀已自怪，再尋良自疑。", "食芹雖云美，獻御固已癡。", "緘封在骨髓，耿耿空自奇。", "昨者到京城，屢陪高車馳。", "周行多俊異，議論無瑕疵。", "見待頗異禮，未能去毛皮。", "到口不敢吐，徐徐俟其巘。", "歸來戎馬間，驚顧似羈雌。", "連日或不語，終朝見相欺。", "乘閑輙騎馬，茫茫詣空陂。", "遇酒即酩酊，君知我爲誰。"]}