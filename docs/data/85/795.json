{"author": "錢時", "period": "宋", "type": "诗", "title": "遊齊山倉使遣贈長歌和韵", "paragraphs": ["昔來陽未復，倏忽今大壯。", "頗復懷茲遊，山山日環鄉。", "雪多春較澀，寒力花難王。", "晨興起和羹，御風颯然往。", "嵌空互出奇，峭立屹相並。", "應接不暇瞬，跬步即異狀。", "明遊俱可人，心愜有餘况。", "寄隠定何許，醒翁本無相。", "渾渾太古前，此巧豈天匠。", "天亦莫能名，誰歟實開創。", "妙空與上清，可笑渠汝誑。", "繡春最孤絕，勢壓翠微上。", "一带抹長江，羣雉拱千嶂。", "超覽妙無涯，天地入吾量。", "疇能事劖鎸，瑣瑣較真妄。", "所乏者古木，無木更虛曠。", "蠻觸戰封疆，鷄蟲爭得喪。", "坐縛萬古癡，無病自生恙。", "好是兩忘猜，不勞費監謗。", "載弄陽春曲，萬彙同盎盎。", "長歌卷雪腴，頗恨阻搜訪。", "此事屬臞仙，公勿多怊悵。", "東山掛遊屐，皇猷頼公暢。", "玉堂深復深，夜植青藜杖。"]}