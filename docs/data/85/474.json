{"author": "李大方", "period": "宋", "type": "诗", "title": "改之下第賦贈", "paragraphs": ["劉郎氣豪酒豪詩更豪，乃肯折節作賦遺恨無纖毫。", "詩雄賦老不入世俗眼，仰空大叫索酒歌離騷。", "劉郎新詩今莫敵，挑戰梅社無遺力。", "果然桃杏一山開，龍馬行天曉無跡。", "錦標重奪更一年，却來走馬春風前。", "撐腸文字五千卷，吟哦得意揚休鞭。", "世間榮辱俱遊戲，莫爲功名銷壯志。", "我輩胡顔自古然，劉蕡況是公家事。", "銀杯錦被驌驦裘，呼童喚酒鏖窮愁。", "自憐却被微官縛，不及相從上酒樓。"]}