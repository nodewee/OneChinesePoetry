{"author": "韓愈", "period": "唐", "type": "诗", "title": "合江亭", "paragraphs": ["紅亭枕湘江，蒸水會其左。", "瞰臨眇空闊，綠淨不可唾。", "維昔經營初，邦君實王佐。", "翦林遷神祠，買地費家貨。", "梁棟宏可愛，結構麗匪過。", "伊人去軒騰，茲宇遂頹挫。", "老郎來何暮，高唱久乃和。", "樹蘭盈九畹，栽竹逾萬个。", "長綆汲滄浪，幽蹊下坎坷。", "波濤夜俯聽，雲樹朝對臥。", "初如遺宦情，終乃最郡課。", "人生誠無幾，事往悲豈奈。", "蕭條緜歲時，契闊繼庸懦。", "勝事誰復論，醜聲日已播。", "中丞黜凶邪，天子閔窮餓。", "君侯至之初，閭里自相賀。", "淹滯樂閑曠，勤苦勸慵惰。", "爲余掃塵階，命樂醉衆座。", "窮秋感平分，新月憐半破。", "願書巖上石，勿使泥塵涴。"]}