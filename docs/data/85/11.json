{"author": "韓愈", "period": "唐", "type": "诗", "title": "岳陽樓別竇司直", "paragraphs": ["洞庭九州間，厥大誰與讓。", "南匯羣崖水，北注何奔放。", "瀦爲七百里，吞納各殊狀。", "自古澄不清，環混無歸向。", "炎風日搜攪，幽怪多冗長。", "軒然大波起，宇宙隘而妨。", "巍峩拔嵩華，騰踔較健壯。", "聲音一何宏，轟輵車萬兩。", "猶疑帝軒轅，張樂就空曠。", "蛟螭露筍簴，縞練吹組帳。", "鬼神非人世，節奏頗跌踼。", "陽施見誇麗，陰閉感悽愴。", "朝過宜春口，極北缺隄障。", "夜纜巴陵洲，叢芮纔可傍。", "星河盡涵泳，俯仰迷下上。", "餘瀾怒不已，喧聒鳴甕盎。", "明登岳陽樓，輝煥朝日亮。", "飛廉戢其威，清晏息纖纊。", "泓澄湛凝綠，物影巧相況。", "江豚時出戲，驚波忽蕩瀁。", "時當冬之孟，隙竅縮寒漲。", "前臨指近岸，側坐眇難望。", "滌濯神魂醒，幽懷舒以暢。", "主人孩童舊，握手乍忻悵。", "憐我竄逐歸，相見得無恙。", "開筵交履舃，爛漫倒家釀。", "杯行無留停，高柱送清唱。", "中盤進橙栗，投擲傾脯醬。", "歡窮悲心生，婉孌不能忘。", "念昔始讀書，志欲干霸王。", "屠龍破千金，爲藝亦云亢。", "愛才不擇行，觸事得讒謗。", "前年出官由，此禍最無妄。", "公卿採虛名，擢拜識天仗。", "姦猜畏彈射，斥逐恣欺誑。", "新恩移府庭，逼側廁諸將。", "于嗟苦駑緩，但懼失宜當。", "追思南渡時，魚腹甘所葬。", "嚴程迫風帆，劈箭入高浪。", "顛沈在須臾，忠鯁誰復諒。", "生還真可喜，尅己自懲創。", "庶從今日後，粗識得與喪。", "事多改前好，趣有獲新尚。", "誓耕十畝田，不取萬乘相。", "細君知蠶織，稚子已能餉。", "行當掛其冠，生死君一訪。"]}