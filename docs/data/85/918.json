{"author": "華岳", "period": "宋", "type": "诗", "title": "丹青閣", "paragraphs": ["未識丹青意，凭欄試解嘲。", "煙雲朝起陸，汀渚暮生潮。", "山卓數枝筆，天橫一幅綃。", "霞收紅暈淺，溪褪綠痕消。", "箇裏風煙冷，于中景物饒。", "飛黄凌翠閣，寒碧瞰紅橋。", "酒盡香凝甕，詩成錦掣標。", "朱衣扶客醉，翠袖殢人嬌。", "屏帳接千里，畫圖連九霄。", "長風來水尾，斜日轉山腰。", "赤脚支筇穩，蒼頭控馬驕。", "老臣今已矣，兒女總金貂。"]}