{"author": "韓愈", "period": "唐", "type": "诗", "title": "駑驥", "paragraphs": ["駑駘誠齷齪，市者何其稠。", "力小若易制，價微良易酬。", "渴飲一斗水，飢食一束芻。", "嘶鳴當大路，志氣若有餘。", "騏驥生絕域，自矜無匹儔。", "牽驅入市門，行者不爲留。", "借問價幾何，黃金比嵩丘。", "借問行幾何，咫尺視九州。", "飢食玉山禾，渴飲醴泉流。", "問誰能爲御，曠世不可求。", "惟昔穆天子，乘之極遐遊。", "王良執其轡，造父挾其輈。", "因言天外事，茫惚使人愁。", "駑駘謂騏驥，餓死余爾羞。", "有能必見用，有德必見收。", "孰云時與命，通塞皆自由。", "騏驥不敢言，低徊但垂頭。", "人皆劣騏驥，共以駑駘優。", "喟余獨興歎，才命不同謀。", "寄詩同心子，爲我商聲謳。"]}