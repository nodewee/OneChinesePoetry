{"author": "錢時", "period": "宋", "type": "诗", "title": "義貓行", "paragraphs": ["我家老狸奴，健捕無其比。", "去年能養兒，二男而一女。", "種草不碌碌，趫捷俱可喜。", "策勳到鄰家，高卧不憂鼠。", "今年女子七，母復誕三子。", "三子乳有餘，七子不易耳。", "頗似相軫念，抱弄時相乳。", "依依同氣恩，髣髴見情理。", "一日忽銜子，來同七子處。", "薰然如一家，雜乳無彼己。", "天地即我心，萬物非異體。", "一日脫邊幅，此外無別旨。", "嗟彼胡不仁，形骸分爾汝。", "同類日相傷，呀然矜爪觜。", "探巢攫胎卵，吞噬不知止。", "但見己子肥，遑恤他子死。", "貓也本虎屬，能爲義士舉。", "作詩傳世間，一獸有如此。"]}