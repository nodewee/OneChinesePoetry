{"author": "錢時", "period": "宋", "type": "诗", "title": "聞兒輩舉漁者言喜成古調", "paragraphs": ["魚固人所欲，痰飲常忌此。", "茲晨一杯羹，食之乃大美。", "漁者包裹來，樂與我爲市。", "兒輩問何故，秤平不虧爾。", "吾家自高曾，仁厚著閭里。", "一衡無兩權，昭昭坦如砥。", "憶昔少年時，獵夫晨賣鹿。", "老幹持衡出，忽爾非舊比。", "此豈我家風，責之怒裂眥。", "口腹詐求贏，寧我餓而死。", "忍割子孫肉，而以啖我齒。", "折衡謝獵夫，勞酒遣乃已。", "今餘三十載，而得聞斯語。", "喜與同志言，書之詔孫子。"]}