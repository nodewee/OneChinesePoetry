{"author": "華岳", "period": "宋", "type": "诗", "title": "誚胡同巡", "paragraphs": ["岳昔游時卿，兄嘗過敝廬。", "捫心論事業，耐久良非虛。", "岳今隸城旦，氣象誠慘舒。", "髠黥塞糞壤，敢辱長者車。", "嘗聞古人交，窮達無親疎。", "富貴不相忘，有終還有初。", "與兄三載別，無日不引裾。", "中間喜一見，欣慰云何如。", "相去天一涯，雲濤疏鴈魚。", "忽聞夙駕回，喜色喧門閭。", "相聞即相別，厥意良躊躇。", "嘗聞郢中人，結客于樵漁。", "又聞淮南王，受德于刑餘。", "岳既不自檢，失身墮籧篨。", "壯士視一死，其猶爾欷歔。", "勢分已霄壤，孤托難相於。", "願兄此召還，巍然奉中除。", "前巖與西閣，談笑看連茹。", "或過趙可父，爲岳聲起居。", "薰風有良便，當拜平安書。"]}