{"author": "韓愈", "period": "唐", "type": "诗", "title": "薦士", "paragraphs": ["周詩三百篇，雅麗理訓誥。", "曾經聖人手，議論安敢到。", "五言出漢時，蘇李首更號。", "東都漸瀰漫，派別百川導。", "建安能者七，卓犖變風操。", "逶迤抵晉宋，氣象日凋耗。", "中間數鮑謝，比近最清奧。", "齊梁及陳隋，衆作等蟬噪。", "搜春摘花卉，沿襲傷剽盜。", "國朝盛文章，子昂始高蹈。", "勃興得李杜，萬類困陵暴。", "後來相繼生，亦各臻閫奧。", "有窮者孟郊，受材實雄驁。", "冥觀洞古今，象外逐幽好。", "橫空盤硬語，妥帖力排奡。", "敷柔肆紆餘，奮猛卷海潦。", "榮華肖天秀，捷疾逾響報。", "行身踐規矩，甘辱恥媚竈。", "孟軻分邪正，眸子看瞭眊。", "杳然粹而清，可以鎮浮躁。", "酸寒溧陽尉，五十幾何耄。", "孜孜營甘旨，辛苦久所冒。", "俗流知者誰，指注競嘲慠。", "聖皇索遺逸，髦士日登造。", "廟堂有賢相，愛遇均覆燾。", "況承歸與張，二公迭嗟悼。", "青冥送吹噓，強箭射魯縞。", "胡爲久無成，使以歸期告。", "霜風破佳菊，嘉節迫吹帽。", "念將決焉去，感物增戀嫪。", "彼微水中荇，尚煩左右芼。", "魯侯國至小，廟鼎猶納郜。", "幸當擇珉玉，寧有棄珪瑁。", "悠悠我之思，擾擾風中纛。", "上言媿無路，日夜惟心禱。", "鶴翎不天生，變化在啄菢。", "通波非難圖，尺地易可漕。", "善善不汲汲，後時徒悔懊。", "救死具八珍，不如一簞犒。", "微詩公勿誚，愷悌神所勞。"]}