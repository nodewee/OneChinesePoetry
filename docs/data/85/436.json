{"author": "饒魯", "period": "宋", "type": "诗", "title": "石潭急峽", "paragraphs": ["兩山夾石湍風急，勢吼春雷鬼神泣。", "行人登舟不敢渡，疑有毒龍深處蟄。", "嶮巇彷彿若霅川，又如三峽傾潺湲。", "水竅恐是神禹鑿，石骨未遇秦皇鞭。", "飛流濺沫弄寒玉，赴壑奔灘勢何速。", "直須流入鏡湖心，如遇平夷舟免覆。", "垂楊覆陰沙岸高，將軍喚渡多英豪。", "中流擊楫思祖逖，當清宇宙無辭勞。"]}