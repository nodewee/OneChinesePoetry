{"author": "王遂", "period": "宋", "type": "诗", "title": "送李果州歸蜀", "paragraphs": ["大原發鄒魯，功德被九州。", "迢迢數千年，伊洛乘其流。", "去之又百載，武夷闡諸幽。", "斯文代顯晦，天意非人謀。", "正脈遠相續，何必並世遊。", "峩峩陵陽山，下鎮西南陬。", "師法自心得，如親接前修。", "一氣妙亭毒，小大各有求。", "惟此生息機，不隔春與秋。", "皎皎冰雪姿，高疑揖浮丘。", "太虛麗日月，纖翳無停留。", "本根自深茂，况復加窮搜。", "微言析脈理，要指會衿喉。", "工夫自中積，應物乃其優。", "漢庭高論著，周原出咨諏。", "耿耿惻隠心，若將納諸溝。", "拳拳敬王義，敢有非嘉猷。", "俯視不義貴，如比空雲浮。", "所虞素學負，豈願清名收。", "閶闔入雲端，蜀天方阻修。", "西上香爐峰，江流去悠悠。", "問學久不明，風俗日以偷。", "塞口謹勿言，令人但深憂。", "世如大膏肓，終當待公瘳。", "格天未易到，責己尤難周。", "大學無已時，白首何當休。", "陋質謝頑朽，居然費雕鎪。", "建德苦不勇，懷知若爲酬。", "四非去未能，用力信有由。", "永當佩深訓，無作明公羞。"]}