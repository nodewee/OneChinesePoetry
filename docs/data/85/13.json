{"author": "韓愈", "period": "唐", "type": "诗", "title": "答張徹", "paragraphs": ["辱贈不知報，我歌爾其聆。", "首敘始識面，次言後分形。", "道途緜萬里，日月垂十齡。", "浚郊避兵亂，睢岸連門停。", "肝膽一古劒，波濤兩浮萍。", "漬墨竄舊史，磨丹注前經。", "義苑手秘寶，文堂耳驚霆。", "暄晨躡露舃，暑夕眠風櫺。", "結友子讓抗，請師我慚丁。", "初味猶噉蔗，遂通斯建瓴。", "搜奇日有富，嗜善心無寧。", "石梁平侹侹，沙水光泠泠。", "乘枯摘野豔，沈細抽潛腥。", "遊寺去陟巘，尋徑返穿汀。", "緣雲竹竦竦，失路麻冥冥。", "淫潦忽翻野，平蕪眇開溟。", "防泄塹夜塞，懼衝城晝扃。", "及去事戎轡，相逢宴軍伶。", "觥秋縱兀兀，獵旦馳駉駉。", "從賦始分手，朝京忽同舲。", "急時促暗櫂，戀月留虛亭。", "畢事驅傳馬，安居守窗螢。", "梅花灞水別，宮燭驪山醒。", "省選逮投足，鄉賓尚摧翎。", "塵祛又一摻，淚眥還雙熒。", "洛邑得休告，華山窮絕陘。", "倚巖睨海浪，引袖拂天星。", "日駕此迴轄，金神所司刑。", "泉紳拖修白，石劒攢高青。", "磴蘚澾拳跼，梯颷颭伶俜。", "悔狂已咋指，垂誡仍鐫銘。", "峩豸忝備列，伏蒲愧分涇。", "微誠慕橫草，瑣力摧撞筵。", "疊雪走商嶺，飛波航洞庭。", "下險疑墮井，守官類拘囹。", "荒餐茹獠蠱，幽夢感湘靈。", "刺史肅蓍蔡，吏人沸蝗螟。", "點綴簿上字，趨蹌閤前鈴。", "賴其飽山水，得以娛瞻聽。", "紫樹雕斐亹，碧流滴瓏玲。", "暎波鋪遠錦，插地列長屏。", "愁狖酸骨死，怪花醉魂馨。", "潛苞絳實坼，幽乳翠毛零。", "赦行五百里，月變三十蓂。", "漸階羣振鷺，入學誨螟蛉。", "苹甘謝鳴鹿，罍滿慚罄瓶。", "冏冏抱瑚璉，飛飛聯鶺鴒。", "魚鬣欲脫背，虬光先照硎。", "豈獨出醜類，方當動朝廷。", "勤來得唔語，勿憚宿寒廳。"]}