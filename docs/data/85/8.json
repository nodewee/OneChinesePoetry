{"author": "韓愈", "period": "唐", "type": "诗", "title": "縣齋有懷", "paragraphs": ["少小尚奇偉，平生足悲吒。", "猶嫌子夏儒，肯學樊遲稼。", "事業窺臯稷，文章蔑曹謝。", "濯纓起江湖，綴佩雜蘭麝。", "悠悠指長道，去去策高駕。", "誰爲傾國媒，自許連城價。", "初隨計吏貢，屢入澤宮射。", "雖免十上勞，何能一戰霸。", "人情忌殊異，世路多權詐。", "蹉跎顏遂低，摧折氣愈下。", "冶長信非罪，侯生或遭駡。", "懷書出皇都，銜淚渡清灞。", "身將老寂寞，志欲死閑暇。", "朝食不盈腸，冬衣纔掩髂。", "軍書既頻召，戎馬乃連跨。", "大梁從相公，彭城赴僕射。", "弓箭圍狐兔，絲竹羅酒{炙火=肉}。", "兩府變荒涼，三年就休假。", "求官去東洛，犯雪過西華。", "塵埃紫陌春，風雨靈臺夜。", "名聲荷朋友，援引乏姻婭。", "雖陪彤庭臣，詎縱青冥靶。", "寒空聳危闕，曉色曜脩架。", "捐軀辰在丁，鎩翮時方蜡。", "投荒誠職分，領邑幸寬赦。", "湖波翻日車，嶺石坼天罅。", "毒霧恒熏晝，炎風每燒夏。", "雷威固已加，颶勢仍相借。", "氣象杳難測，聲音吁可怕。", "夷言聽未慣，越俗循猶乍。", "指摘兩憎嫌，睢盱互猜訝。", "祗緣恩未報，豈謂生足藉。", "嗣皇新繼明，率土日流化。", "惟思滌瑕垢，長去事桑柘。", "斸嵩開雲扃，壓潁抗風榭。", "禾麥種滿地，梨棗栽繞舍。", "兒童稍長成，雀鼠得驅嚇。", "官租日輸納，村酒時邀迓。", "閑愛老農愚，歸弄小女姹。", "如今便可爾，何用畢婚嫁。"]}