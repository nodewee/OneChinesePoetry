{"author": "華岳", "period": "宋", "type": "诗", "title": "野菜吟", "paragraphs": ["芙蓉峰下揚雄宅，路入城闉里三百。", "有山無粟養鷄豚，有水無人捕魚鼈。", "山翁菜色流清涎，齒頰連月無腥羶。", "客來問我何所有，手指萬壑煙霞邊。", "青芹不似蘆蒿美，石芥防風空剔齒。", "蕨腦纔抽穉子拳，蘆牙已迸佳人指。", "兒童不待明朝陽，花襟路濕爭慌忙。", "携籠拍塞貯不盡，歸來滿袖春風香。", "攬衣踏破青銅鏡，挼動碧雲流一徑。", "漉歸銀鼎作波濤，無限春工上盤飣。"]}