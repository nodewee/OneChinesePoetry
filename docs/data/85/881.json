{"author": "華岳", "period": "宋", "type": "诗", "title": "浴", "paragraphs": ["龍藩地暖冬無雪，十月風光似三月。", "好風不動綺羅塵，人在繡幃簾半揭。", "酒腸拍索能回春，春潮八面香熏熏。", "香肌汗透披縠紋，思得滄海驅埃氛。", "銀鍋蟹眼生春雪，銀瓢捾破鍋心月。", "流霞傾入碧琅玕，香霧氤氳雲半掇。", "花藤織出金芙蕖，烟青藕紫堆雲盂。", "一聲璫珮簾鈎垂，皂盤捧出雙明珠。", "蠟花照入蘭湯閣，珠璣體迸紅猊活。", "鳳豁雲濤濯錦毛，龍翻雪浪澆銀甲。", "起拏裙霧圍春風，臙巾抹出桃花紅。", "香泉入齒潄寒玉，吐作冰雪飛長空。", "蒼頭急把春衫換，腕玉輕穿雲一片。", "出門兩腋生清風，身在嫦娥廣寒殿。"]}