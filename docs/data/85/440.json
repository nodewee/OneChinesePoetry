{"author": "饒魯", "period": "宋", "type": "诗", "title": "春水番湖", "paragraphs": ["春湖浩浩無津涯，銀河之水天上來。", "波瀾萬頃清復濁，日光雲影相昭回。", "雄吞宇宙何寥廓，欲度冥鴻勢還却。", "南通海氣北長江，月出東兮日西落。", "當時神禹別九州，彭蠡之澤居上流。", "千年人物餘潤澤，況乃雄秀光潜虬。", "洪濤如山駕樓樐，春風夜夜喧鼙鼓。", "誰是江湖歸去人，扁舟范蠡隨漁父。"]}