{"author": "饒魯", "period": "宋", "type": "诗", "title": "重湖夜月", "paragraphs": ["昔聞放翁歌鏡湖，船尾有酒船頭書。", "又聞鑑湖賜賀老，剡川一曲春風好。", "番陽之東有重湖，風光與此真不殊。", "澄波湛湛秋瑩潔，碧月一片沈冰壺。", "彩舟蕩漾摇畫槳，上下天光映虛幌。", "踏歌搥鼓樂者誰，武陵樵客來湖上。", "賦詩橫槊何英雄，氣概或誇前兩翁。", "我思此景勞夢寐，東望咄咄徒書空。"]}