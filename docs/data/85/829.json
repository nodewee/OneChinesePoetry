{"author": "錢時", "period": "宋", "type": "诗", "title": "聞里中蠶饑不肯食山桑成長句", "paragraphs": ["往年蠶老苦乏食，採遍山桑無處覓。", "救饑恨不到口頭，略無揀擇和枝喫。", "今年葉亦未爲荒，稍羅粉米尋山桑。", "掉頭不肯喫，大似向來藜藿腸。", "山中連遭歲事惡，餓羸顛倒填溝壑。", "草根拔盡不能充，往往珍羞視藜藿。", "屈指于今能幾時，日前僅飽非有餘。", "問着只要青稈米，薄賤粟麥如沙泥。", "馬鳴不應也時樣，學爾愚氓惡情狀。", "天公嗔爾警爾深，飽時忘却饑時心。"]}