{"author": "韓愈", "period": "唐", "type": "诗", "title": "憶昨行和張十一", "paragraphs": ["憶昨夾鍾之呂初吹灰，上公禮罷元侯廻。", "車載牲牢甕舁酒，並召賓客延鄒枚。", "腰金首翠光照耀，絲竹迥發清以哀。", "青天白日花草麗，玉斝屢舉傾金罍。", "張君名聲座所屬，起舞先醉長松摧。", "宿酲未解舊痁作，深室靜臥聞風雷。", "自期殞命在春序，屈指數日憐嬰孩。", "危辭苦語感我耳，淚落不揜何漼漼。", "念昔從君渡湘水，大帆夜劃窮高桅。", "陽山鳥路出臨武，驛馬拒地驅頻隤。", "踐蛇茹蠱不擇死，忽有飛詔從天來。", "伾文未揃崖州熾，雖得赦宥恒愁猜。", "近者三姦悉破碎，羽窟無底幽黃能。", "眼中了了見鄉國，知有歸日眉方開。", "今君縱署天涯吏，投檄北去何難哉。", "無妄之憂勿藥喜，一善自足禳千災。", "頭輕目朗肌骨健，古劒新劚磨塵埃。", "殃消禍散百福併，從此直至耉與鮐。", "嵩山東頭伊洛岸，勝事不假須穿栽。", "君當先行我待滿，沮溺可繼窮年推。"]}