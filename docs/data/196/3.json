{"author": "張耒", "period": "宋", "type": "诗", "title": "次韵蘇公武昌西山", "paragraphs": ["靈均不醉楚人醅，秋蘭蘼蕪堂下栽。", "九江仙人棄家去，吳市不知身姓梅。", "東坡先生送二子，一丘便欲藏崔嵬。", "脫遺簪笏玩杖屨，招揖魚鳥營池臺。", "西山寂寥舊風月，百年石樽埋古埃。", "洗樽致酒招浪士，荒墳空餘黄土堆。", "但傳言語古味在，一勺玄酒藏山罍。", "鄧公歎息爲摩撫，重刻文字蒼崖隈。", "五年見盡江上客，兩屐踏遍空山苔。", "謝公富貴知不免，醉眼來爲蒼生開。", "長虹一吐誰得掩，六翮故在何人摧。", "橫翔相與顧鴻雁，寶劍再合張與雷。", "山猿澗鳥汝勿怨，天遣兩公聊一來。", "豈如屈賈終不遇，詩賦長遣後人哀。"]}