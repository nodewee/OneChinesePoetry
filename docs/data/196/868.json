{"author": "黎廷瑞", "period": "宋", "type": "诗", "title": "送司命君", "paragraphs": ["玄鶴導飈駕，黑螭載雲旂。", "云是司命君，歲暮當賦歸。", "欲將人間事，媺慝奏玉扉。", "昊皇倘垂聽，瑣瑣安足譏。", "一冬天氣燠，占者疑匪機。", "野蔓既頑綠，山桃還僣緋。", "稍稍癡蚋集，紛紛凍蠅飛。", "願言剪銀河，雪花玉成圍。", "驅厲濯春瘴，竄蝗銷歲饑。", "青君且戒嚴，亹亹欲近畿。", "斯人有至望，此事宜速祈。", "君言或見用，帝力亦巍巍。", "一觴贈君行，願君聽勿違。"]}