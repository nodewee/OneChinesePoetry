{"author": "張耒", "period": "宋", "type": "诗", "title": "寄余五十五", "paragraphs": ["憶昨戊午寄東都，人事紛紛相見疏。", "補官洛陽我西走，君理舟楫歸江湖。", "往來相失頃刻爾，坐使一別三年餘。", "他鄉滿眼非故舊，南北耿耿無音書。", "福昌古邦廢已久，莽莽榛棘藏麕鼯。", "空宮蕭條唐舊路，古堞斷續韓遺墟。", "商頑餘民俗未泯，習尚凶獷羞爲儒。", "高堂塵埃坐無客，雖復强接非歡愉。", "嗟君尚復記憶我，兩得書札何勤劬。", "最後新詩意不淺，知君過我山陽居。", "人間翩翩輕薄子，交友暫爾久則渝。", "歡欣憂患心不易，我視一世無君如。", "念昔登科各年少，君中第一名傳呼。", "春風朝遊踏廣陌，夜雨縱飲傾金壺。", "當時意氣今在否，十年我困官庭趨。", "君宜騰達上寥廓，何乃失足遭崎嶇。", "人生難必但如此，付委造物隨所驅。", "得之幾何失未損，七尺可貴惟吾軀。", "洛川春風來已久，桃李次第爭芬敷。", "登臨想君不可見，夢逐流水遊東吳。", "東吳舊遊我所樂，飲有美酒烹有魚。", "何當相逢兩披豁，擺落萬累無嗟吁。"]}