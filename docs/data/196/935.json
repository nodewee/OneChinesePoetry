{"author": "黎廷瑞", "period": "宋", "type": "诗", "title": "聽山中談虎賦二章  其二", "paragraphs": ["東村西村稼如雲，欲穫未穫黄紛紛。", "鼠牙雀喙不可算，奈此野彘千百群。", "田頭結舍坐霜夜，敲犁擊杵聲相聞。", "五更一刻少困怠，終歲舉室空辛勤。", "近日南山老虎至，野彘畏之俱遠避。", "遂令一枕得安眠，犬豕時時亦遭噬。", "嗚呼犬豕所噬能幾何，野彘不去爲害多。"]}