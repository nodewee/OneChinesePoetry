{"author": "黎廷瑞", "period": "宋", "type": "诗", "title": "上奚宣慰冰壑", "paragraphs": ["書生於世無所用，歲晚東陵瓜自種。", "幾度騎馿欲出門，青松繞舍雲扃洞。", "枕書高卧綠陰中，何許清風驚午夢。", "始知絳節下丹霄，左驂麒麟右鸞鳳。", "行行原隰廣咨詢，歷歷閭閻摩疾痛。", "懸崖絕壁冰照壑，白晝青山雷欲凍。", "神姦畏景那敢見，肯綮逢刀無不中。", "范滂太守使令懾，楊綰入相朝野頌。", "每繙圖史想斯人，常恨寥寥千載空。", "水見黄河山太華，不識歐陽當自訟。", "振衣扶策候轅門，秋意欣然云走送。", "願調梅鼎作商霖，老我荒園日抱甕。"]}