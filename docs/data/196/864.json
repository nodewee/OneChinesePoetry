{"author": "黎廷瑞", "period": "宋", "type": "诗", "title": "重陽雨與湯叔巽諸公齋亭小集", "paragraphs": ["初余撫奇節，賞事彌穿巒。", "幽躋幾屐換，豪飲百榼乾。", "詎知中年至，况復行路難。", "林谷深且窈，巖岫繞復攢。", "叢疑熊豹伏，穴惴龍蛇蟠。", "晝雨已冥冥，夕雲亦漫漫。", "升高躬易危，居卑心所安。", "蕭齋豈不陋，英集聊相歡。", "東籬獻初華，西風被峨冠。", "泛泛茱萸觴，落落苜蓿盤。", "接此造極談，勝彼登峰觀。", "終然有深懷，悠哉發長歎。", "泰華采香雪，小山訪遺丹。", "憑誰吹玉簫，雲外呼青鸞。"]}