{"author": "黎廷瑞", "period": "宋", "type": "诗", "title": "溪上桑葉螢食已既今年蠶事頗落寞", "paragraphs": ["沿溪十畝桑，綠葉敷且腴。", "朝採不盈筐，暮視唯空株。", "乃知飛螢來，竊食無復餘。", "汝饑既云饜，蠶饑當何如。", "豈挾照書勞，我困正在書。", "喫衣諺所笑，思炙計復虛。", "僮奴日捕拾，囊獻如囚拘。", "塵編眊難臯，乾死氣亦紓。", "政爾可得盡，一笑清霜初。", "清霜幾時來，我亦寒無襦。", "及時且封溉，勗哉爲後圖。"]}