{"author": "黎廷瑞", "period": "宋", "type": "诗", "title": "泊淮岸夜聞鬼語", "paragraphs": ["北風行平林，蘆葉響乾雨。", "青燐走平沙，獨夜鬼相語。", "沉吟乍幽咽，怨哭倍酸楚。", "遺臠烏鳶飽，滯魄狐兔伍。", "白骨委飛霜，零落從草莽。", "草死東風吹復生，骨枯東風吹不榮。", "汝悲信悲不足詰，吾欲詰爾爾試聽。", "君不見劉項割鴻溝，又不見孫曹戰赤壁。", "回頭萬事曉雲空，石馬荒荒土花碧。", "世間倘有長生藥，薊子白雲丁令鶴。", "霸城相見悲銅狄，華表歸來歎城郭。", "汝不見興與衰，又不憂寒與饑。", "濠上之叟不汝欺，汝有至樂爾不知。", "嗚呼人生何苦爾何樂，人生羨汝不可學。"]}