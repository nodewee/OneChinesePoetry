{"author": "艾性夫", "period": "宋", "type": "诗", "title": "贈福希範遊", "paragraphs": ["伽梨點破長蘿綠，瓣香問信黄梅熟。", "筇雲笠雪霜色寒，法宇歸來詩滿腹。", "春風破曉來打門，行矣廬山與天竺。", "天空雲遠意未盡，却上天台恣遊目。", "吾聞天台石橋滑如竹，千僧萬僧畏涉足。", "請師了此一大事，一洗世間凡眼肉。", "浮杯試罷海風高，歸就梅花結吟屋。"]}