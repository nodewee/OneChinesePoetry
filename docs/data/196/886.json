{"author": "黎廷瑞", "period": "宋", "type": "诗", "title": "夜讀馬援傳感少游語", "paragraphs": ["生人有恒道，衣食固其須。", "裁足諒已難，况復求贏餘。", "所以古聖賢，守道甘窮居。", "緼袍敝弗厭，簞瓢饑自娛。", "徐行豈不安，焉用馬與車。", "掾史亦良勞，抑首畏簡書。", "放曠山澤間，孰與從樵漁。", "無求恒泰然，有繫還多虞。", "但當力爲善，汲汲希舜徒。", "于然守故丘，庶不忝厥初。", "寄語馬少游，斯言定何如。"]}