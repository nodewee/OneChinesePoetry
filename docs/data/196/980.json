{"author": "陸文圭", "period": "宋", "type": "诗", "title": "婺州傅仁贄詩求見依韻和之", "paragraphs": ["髪燥始出游，心期結明主。", "天方窮畸人，世不喜生語。", "絕絃恨伯牙，抱璞泣和氏。", "獨憐身皓皓，不救俗靡靡。", "競趨聲利途，孰蹈仁義軌。", "寘之勿復道，作者敦竊比。", "婺女寶氣明，箕尾德星聚。", "雜遝貢棘闈，高明識芝宇。", "鑑衡付有司，尺度失奇士。", "少需知我者，一第溷子耳。", "瓠樗嗟無用，車斗可勝數。", "老矣何能爲，欿然徒自視。", "安得善及人，共勉學爲己。"]}