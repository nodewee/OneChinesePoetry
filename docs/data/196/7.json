{"author": "張耒", "period": "宋", "type": "诗", "title": "送翟公巽赴中書舍人", "paragraphs": ["韓筋柳骨世不聞，翟公筆力回千鈞。", "十年聲名滿四海，淮陽邂逅雙朱輪。", "老翁空疏亦何有，察公於我意甚真。", "高談亹亹雲漢上，一掃闒茸如灰塵。", "夜光明月不計數，坐使衰弊生精神。", "恨無金玉相報答，還家三歎嗟我貧。", "青燈論文夜未分，曉聞門外送使君。", "問君舍此去安往，紫皇詔歸侍玉宸。", "鋒鋩發硎斷犀象，好爲明主裁絲綸。", "論思獻納乃其職，况公之意常在民。", "追還三代舊風采，主以事實致此文。", "聖君賢相有美意，筆端與物爲陽春。"]}