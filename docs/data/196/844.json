{"author": "黎廷瑞", "period": "宋", "type": "诗", "title": "城中別徐山玉先生歸歸後奉寄", "paragraphs": ["北風走平湖，枯荷鳴索索。", "握手出城東，歸鳥日欲落。", "人事當語離，抱懷寧不惡。", "孤帆烟雨舟，恨不同李郭。", "吾嘗評此子，宜置在丘壑。", "可憐西極馬，俯首受羈絡。", "何當稅彼駕，與子翔寥廓。", "結廬溪水上，日夕對郭璞。", "清曉林霏開，碧玉峭如削。", "青鞋動高興，安得踐斯約。", "尊酒不復携，巖泉清可酌。"]}