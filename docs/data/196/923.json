{"author": "黎廷瑞", "period": "宋", "type": "诗", "title": "偕仲退周南翁登曲島山分韻得曲字", "paragraphs": ["吳子精悍錦滿腹，周郎英妙人如玉。", "凌晨樽酒惜分携，飛鞚聯翩相趁逐。", "積雨新晴馬氣驕，振鬣長鳴踏平陸。", "村南村北楓葉赤，高田低田麥苗綠。", "坡陀磊落如培塿，一島軒然立於獨。", "平生夢寐千仞岡，第取愜心那計足。", "迢迢鳥道入青天，杳杳鐘聲出喬木。", "遥觀疑雪復疑石，稍動始知樵與牧。", "傳聞隋代高隠君，避世曾茲結茅屋。", "李菀楊枯了不聞，坐擁玉書林下讀。", "靈君冠劍從飛龍，雲雨蒼茫手翻覆。", "瓢中但出是豐年，何惜穿崖懸一瀑。", "毳蟲自得餐松訣，一掃四山寒翠禿。", "天根突兀有孤梅，道氣昂藏自修竹。", "回看下界暗黄塵，蟻垤蜂房幾陵谷。", "山空鳥啼塵慮絕，天寒日暮歸心速。", "會當擺落悠悠談，八極神遊縱吾目。", "玉井蓮花十丈開，瑶池桃子千年熟。", "廓然天地臯方圓，豈但山川見紆曲。", "已呼鸞凰作先導，歲晚期君兩黄鵠。"]}