{"author": "羅公升", "period": "宋", "type": "诗", "title": "閔雨有懷", "paragraphs": ["千疇晝生烟，稻本焦釜急。", "化工哀遺黎，起死在呼吸。", "簷牙飛瀑亂，溝曲怒潮集。", "書生樂人樂，夜久倚杖立。", "遥知饑腸蘇，不但爽氣入。", "兵氣二十載，狐鼠舞城邑。", "向來被犁者，滄海餘一粒。", "潜虯尚無情，枯魚亦何及。", "終然天者定，未恨老簑笠。", "念彼荷戈人，山中甲裳濕。"]}