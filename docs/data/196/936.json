{"author": "黎廷瑞", "period": "宋", "type": "诗", "title": "松風", "paragraphs": ["流水渡澗秋泠泠，怒濤拍天風雨驚。", "鸞鏘鶴唳翻青冥，龍吟虎嘯愁太陰。", "連山遍野流空明，飄飄音樂張洞庭。", "彈璈鼓簧吹雪笙，拊石擊磬作天鈞。", "忽然昭文不鼓琴，幽幽又作吟風箏。", "問童何如睡不應，起視月落天河傾。", "乃知虛皇集萬靈，風伯起舞蒼穹伶。", "世間鄭衛聊足聽，久笑舞此蓬萊音。", "傳伯技癢不可禁，篝燈起誦離騷經。"]}