{"author": "艾性夫", "period": "宋", "type": "诗", "title": "題陳摶題壁圖", "paragraphs": ["長松梢梢老烟霧，瀑泉飛落千丈布。", "樹精摇手不敢呵，雅是仙人熟眠處。", "睡蛇未死驚起來，風吹野服冠崔嵬。", "雙髽窣窣磨老瓦，墨汁湑湑翻莓苔。", "一翁擁篲供掃壁，一翁聳膊觀落筆。", "欲寫未寫方昂頭，野趣含秋正蕭瑟。", "先生壯志神龍驤，欲跨八表提天綱。", "市衢呼酒沃俠客，豈肯老死蒼山傍。", "忽來馿上聽鳴鏑，中原王氣開皇極。", "心事西峰一首詩，真人自在陳橋驛。"]}