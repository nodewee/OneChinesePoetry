{"author": "崔璆", "period": "宋", "type": "诗", "title": "今日一何好", "paragraphs": ["今日一何好，花下醉狼藉。", "醉中有奇事，夢見生八翼。", "浩蕩排虛空，靈君好顔色。", "朱衣持大篆，授我醉鄉伯。", "頓首玉墀下，臣璆才蟣蝨。", "封此抑何功，請陳愚頑臆。", "臣家京口東，門前大江碧。", "臣願駕長風，吹作酒萬石。", "萬象各千鍾，拍拍大庭國。", "推枕在山中，紙衾霜曉月。"]}