{"author": "黎廷瑞", "period": "宋", "type": "诗", "title": "送方此山歸盤中", "paragraphs": ["渴不飲盜泉水，熱不棲惡木陰。", "飛蚊營營蚋漫漫，掇拾餘醖搜殘斟。", "祝融老子亦忘劇，于君大是相知音。", "娛娛炎埃場，遺以清風林。", "蒼藤老樹覆林磵，芸夫綸叟時相尋。", "太虛茫茫納宇宙，雲來雲去初何心。", "送君盤中居，且作盤中吟。", "雙溪渡頭一笑去，落日孤舟秋水深。"]}