{"author": "陸文圭", "period": "宋", "type": "诗", "title": "壽李仲明同知", "paragraphs": ["新息父賈彪，南陽母杜詩。", "束吏如官奴，護民如嬰兒。", "李侯妙政術，千古同襟期。", "高寒月半弓，清粹玉一規。", "掘菜朝爲虀，脫粟暮作糜。", "但聞讀書聲，不聞兒啼饑。", "褚衣敝再浣，櫪馬瘦莫騎。", "今朝侯生辰，父老持酒巵。", "厨傳寂如水，不知侯所之。", "介壽古有言，此意亦復辭。", "獨立古梅下，遥赴天仙期。"]}