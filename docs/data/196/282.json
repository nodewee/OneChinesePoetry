{"author": "艾性夫", "period": "宋", "type": "诗", "title": "射虎行贈張生", "paragraphs": ["深村落日啼寒烏，中有十數黄於菟。", "飽吞猘狗未足醉，時失行客驚相呼。", "蒼髯老翁百夫勇，蹶張强弩金僕姑。", "潜機夜半發乘矢，黄髯白額殲其渠。", "寢皮食肉爭賞快，入穴取子無留餘。", "嗚呼山中猛虎今已無，人間苛虎誰驅除。", "老翁負弩先辟易，此虎咆哮角而翼。"]}