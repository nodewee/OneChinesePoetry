{"author": "艾性夫", "period": "宋", "type": "诗", "title": "酬春湖史履庸惠四皓圖", "paragraphs": ["有客有客吾春湖，踏霜打門呼老夫。", "寒溫粗了不暇坐，兩手奉我商山圖。", "皓首龐眉髪如漆，千古高人誰畫出。", "疏行大字各題詩，頗類涪翁老年筆。", "綺里季，夏黄公，春風拍浮酒兩鍾。", "仰天但覺宇宙窄，麾麈一掃塵凡空。", "東園甪里更蕭散，石鼎茶瓢風日晚。", "琵琶不作兒女悲，橫琴靜送飛鴻遠。", "周家遺民方避秦，留侯眼高識天人。", "翩翩小出奠危社，落落高舉連青雲。", "感君持贈慰枯槁，玉雪輝輝見諸老。", "何當乘鶴參翱翔，風露清凉咽瑶草。"]}