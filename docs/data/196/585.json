{"author": "陳古遇", "period": "宋", "type": "诗", "title": "志怪", "paragraphs": ["沉沉萬仞淵，下有驪龍珠。", "佩之壽松喬，售之富侔都。", "貪夫臨淵羨，重利輕微軀。", "百金不龜藥，千金水犀珠。", "丹砂與翠羽，陸産海所無。", "齎裝濤浪中，巨闕光炯如。", "粲粲兩青童，駢肩問所須。", "再拜上珠翠，敢問龍起居。", "青童粲玉齒，雲龍卧玄虛。", "爲君窮珠山，鞭雲取長驅。", "雲急風更惡，蒼梧來時徐。", "丹藥兩須失，哀哉飽鯨魚。"]}