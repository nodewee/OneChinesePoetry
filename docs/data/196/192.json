{"author": "王易簡", "period": "宋", "type": "诗", "title": "詠保母帖", "paragraphs": ["黄閍斷刻得者誰，雙松下殉方壺螭。", "其文記述保母李，云是大令之所爲。", "點畫安知尚年少，筆不可掣從兒時。", "當其翰墨託久計，異哉歲月如前期。", "爲憐樵人巧收拾，豈無行道猶嗟咨。", "殘磚裹送平原家，閲古衆帖奚獨遺。", "窮諏遠引商是非，具眼落落多傳疑。", "塵埃尺紙拂陳迹，聞君好事捲贈之。", "簡編無端發汲冢，陵谷何年沈峴碑。", "坐中賞識本易厭，世外隠伏勞旁窺。", "騷人勝士一朝玩，孝子慈孫千古悲。", "君不見鍾侯書法亦大奇，下穿墟墓求其師。"]}