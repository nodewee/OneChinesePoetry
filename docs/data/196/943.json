{"author": "黎廷瑞", "period": "宋", "type": "诗", "title": "飲酒樂", "paragraphs": ["羊祜折臂爲三公，英布之相黥而王。", "富貴真可愛，體膚不敢傷。", "劉安升天守都厠，長房學道須食糞。", "神仙誠可慕，臭穢那可近。", "駟馬高蓋未易求，水銀黄金况難信。", "我亦不願承明廬，我亦不願蓬萊山。", "但願觳𧥆耕田間，種秫釀作九霞丹。", "秋風兩鬢不須綠，日飲時可朱吾顔。", "山花山鳥自歌舞，醉聽松風牢掩關。", "用世之士笑我拙，出世之士憐我頑。", "冕裳不著雖共蓑笠老，露霓易過安得歲月還。", "那知我復笑爾還爾憐，千秋之後高臺曲池在何處。", "六鰲之側岱嶼員嶠俱深淵，茲論猶日茫昧然。", "華亭鶴唳欲聽不可得，單豹遇虎所養安得全。", "唯有飲酒之樂不可言，所以達士不與醒者傳。"]}