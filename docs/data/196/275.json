{"author": "艾性夫", "period": "宋", "type": "诗", "title": "雪吟效禁體并去一切熟事", "paragraphs": ["群仙碎翦明河水，須臾變換人間世。", "重陰漠漠不分天，萬里茫茫更無地。", "回飛慢舞忽交急，清壑汙渠受平施。", "虛光眩轉混晝夜，終日縱橫絕聲氣。", "埋深矮屋火無功，捲入空簷風挾勢。", "無同那得羽相似，怪見惟驚犬群吠。", "調和稚子割蜜脾，澀縮山翁鳴屐齒。", "禿蒼捕雀花兩眼，戲客捏獅紅十指。", "徑須醉賞臘前三，紛紛盡是明年米。"]}