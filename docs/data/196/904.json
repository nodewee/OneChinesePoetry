{"author": "黎廷瑞", "period": "宋", "type": "诗", "title": "連雨鬰蒸夜不能寐", "paragraphs": ["閉門十日雨，簷溜如泉聲。", "沈陰晦蘭燼，潤氣蒸桃笙。", "饞蚤既跋扈，饕蚊復縱橫。", "展轉强就寐，草塘蛙亂鳴。", "亦知夜漏促，安得曙色明。", "晨鐘度深竹，雲岫開新晴。", "隠几補前夢，暫喜身境清。", "聒耳蟬嘒嘒，沿睫蠅營營。", "所響輒如此，吾生安得寧。", "感歎還失笑，此物方施行。", "天運如循環，轉眼秋風生。"]}