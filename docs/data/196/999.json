{"author": "陸文圭", "period": "宋", "type": "诗", "title": "壽理伯雍同知", "paragraphs": ["理侯人之父，亦復兼母慈。", "束吏如頑奴，煦民猶嬰兒。", "闖門無雜賓，鈴下生蛛絲。", "內聞讀書聲，日晏忘晨炊。", "上馬出署事，坐看棠陰移。", "人靜報休衙，閉閣方退思。", "廷中相戒言，慎勿干以私。", "但祝公百歲，長爲良吏師。", "公言撫字勞，良吏安可爲。", "方當上印綬，自與赤松期。"]}