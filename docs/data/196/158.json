{"author": "羅公升", "period": "宋", "type": "诗", "title": "夜月懷超然故臺", "paragraphs": ["中宵雨聲歇，好月滿我屋。", "開門四無人，老樹立於獨。", "巡簷不成寐，送影過牆竹。", "賞弄情未央，矮屋礙遠目。", "故山有層臺，千里曠遊矚。", "主人三年別，坐使萬瓦覆。", "鵬程本逍遥，蟻穴自羈束。", "乾坤有興廢，豈必善者福。", "是身且非我，而况土與木。", "但聽雍門彈，勿效孟嘗哭。"]}