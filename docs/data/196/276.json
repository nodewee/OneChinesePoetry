{"author": "艾性夫", "period": "宋", "type": "诗", "title": "題陳所翁爲葉半隠作全龍邀同賦", "paragraphs": ["鴟夷飲江共曉汲，麈尾拂屏翻墨汁。", "密雲黯黯扶天來，黑風冥冥吹海立。", "濤奔浪駭恣神怪，驚起蒼龍九淵蟄。", "鬚髯怒插霜戟寒，鱗甲光摇春雨濕。", "身蟠遠勢欲萬里，吻渴滄溟歸一吸。", "僧繇汗背葉公走，祇合庸奴事供給。", "所翁湖海陳元龍，小傍皇華在原隰。", "酒酣作畫特餘事，大手能旋倚天笠。", "只恐通神風雨急，抉破天門夜飛入，明日山翁倚屏泣。"]}