{"author": "黎廷瑞", "period": "宋", "type": "诗", "title": "張子房", "paragraphs": ["早見滄海君，晚師黄石公。", "力士不得力，驅使芒碭龍。", "仁義以爲椎，氣蓋百代雄。", "一擊函谷碎，再擊烏江空。", "從容一籌畢，全漢酬其功。", "何乃不自知，而以留見封。", "酇侯辱械繫，淮陰歎藏弓。", "彼皆爲人役，詎敢望此翁。", "辟穀豈其然，視世與穀同。", "可憐商山老，亦墮子術中。"]}