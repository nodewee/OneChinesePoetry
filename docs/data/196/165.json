{"author": "羅公升", "period": "宋", "type": "诗", "title": "從道益聲自清江送至樟鎮別後書懷", "paragraphs": ["故人難合并，貧路惜羈旅。", "孤蓬遠追送，未怯危路阻。", "當年滕王城，跌宕欣得侶。", "朱顔侮華髪，笑口失愁緒。", "那知更世故，俠客變處女。", "西風凄破帽，細雨雜參請。", "羽書雖云急，飛斝未忍去。", "嗟予百憂集，俯仰輒齟齬。", "蕭然一匏笠，四海莫我處。", "斷崖揮手處，別意寫雙艣。", "夜闌江樹摇，尚想客凝佇。"]}