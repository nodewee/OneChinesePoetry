{"author": "黎廷瑞", "period": "宋", "type": "诗", "title": "道過徐山玉吳仲退來會宿別後作寄", "paragraphs": ["扶輿蹋殘照，懷人度青林。", "一笑得二妙，坐看西月沉。", "短燭摇古碧，華樽湛芳斟。", "高歌擊唾壺，琅琅出商音。", "東風行空山，和以蒼松吟。", "飄颻洞庭樂，要渺南薰琴。", "天地空闊遠，歲晚誰知心。", "相對成浩歎，忘言擁單衾。", "東方忽已白，握別西山陰。", "違離未云遠，懷思一何深。", "常恐蕙帳空，此樂難重尋。"]}