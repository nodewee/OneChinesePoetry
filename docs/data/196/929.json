{"author": "黎廷瑞", "period": "宋", "type": "诗", "title": "烏沙夾阻風", "paragraphs": ["黄沙滿江日色薄，北風吹天雲欲落。", "魚龍賈勇氣凌人，八月海風無此惡。", "書生性命可輕試，拏舟早傍沙灣泊。", "嵯峨萬里下水船，搥鼓張帆無奈樂。", "篙師瘦坐攢兩眉，羨彼何速嗟我遲。", "玄冥行權故應爾，速何足喜遲何悲。", "一年三百六十日，須有一日順風時。", "乘流遇坎姑聽之，濤山雪屋方堪詩。"]}