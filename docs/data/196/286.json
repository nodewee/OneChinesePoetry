{"author": "艾性夫", "period": "宋", "type": "诗", "title": "與圖書工羅翁", "paragraphs": ["木天荒寒風雨黑，夜氣無人驗東壁。", "天球大玉生土花，虞歌魯頌誰能刻。", "翁持鐵筆不得用，小試印材蒸栗色。", "我今白首正逃名，運與黄楊俱受厄。", "藏鋒少竢時或至，精藝終爲人愛惜。", "固不必附名黨錮碑，亦不必寄姓麻姑石。", "江湖詩板待翁來，傳與鷄林讀書客。"]}