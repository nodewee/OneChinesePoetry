{"author": "黎廷瑞", "period": "宋", "type": "诗", "title": "題孫方叔石泉亭", "paragraphs": ["君不見山上石，可以搘明堂而柱宣室。", "又不見石上泉，可以蘇大旱而致豐年。", "君隠非山隠於市，安有萬丈蒼崖千丈水。", "自言掇拾累巉巖，更復停潴引清泚。", "朝霏淡淡苔蘚生，暮雨瀟瀟蛙黽喜。", "餐松啖柏吾齒可以礪，譽堯非桀吾耳可以洗。", "君家鼻祖子荆子，千年家法應如此。", "一丘一壑真自足，坐守風烟終局促。", "欲友子駕兩黄鵠，香爐峰頭看飛瀑。"]}