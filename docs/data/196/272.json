{"author": "艾性夫", "period": "宋", "type": "诗", "title": "昭君出塞圖", "paragraphs": ["長門寫遍泥金帖，春風暗老如花靨。", "臂紗尚護紅守宮，妾命君恩盡如葉。", "一朝結束嫁荒陲，一馬前導五馬隨。", "老奚并轡相笑語，雙袖自抱琵琶啼。", "邊風吹碎心如夢，雲長只有孤鴻送。", "早知氈帳是羊車，却把黄金博青冢。", "向來玉鎖摇銅環，咫尺不得窺天顔。", "祇今墮在萬里外，日光那到祁連山。", "女色自矜還自悞，畫史欺君君莫怒。", "甘向匈奴作婦翁，而翁首禍羞千古。"]}