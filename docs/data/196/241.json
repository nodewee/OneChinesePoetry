{"author": "艾性夫", "period": "宋", "type": "诗", "title": "天下第二鐘歌", "paragraphs": ["瀕江破寺如膠舟，大鏞露立寒颼颼。", "金繩鐵紐作斷綆，土花苔碧生欒頭。", "我來摩挲考歲月，僂指落落三百秋。", "想當營度欲鼓火，野鬼夜哭山精愁。", "鑄之以紹威六州之鐵，釁之以景升千斤之牛。", "載之以長河萬斛之艦，貯之以齊雲百尺之樓。", "風高一撞撼天地，世更幾變宜追蠡。", "眼中驚見已無雙，天下才稱爲第二。", "庚庚古扁磨蒼珉，徐郎妙墨吹玄雲。", "聲光喑啞盡埋沒，宇宙顛倒方紛紜。", "昭陵石馬化爲土，于上蒲牢幸存古。", "山僧作屋穩蓋藏，他日岐陽求石鼓。"]}