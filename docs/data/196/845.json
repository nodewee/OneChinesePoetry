{"author": "黎廷瑞", "period": "宋", "type": "诗", "title": "雜詩三首  其一", "paragraphs": ["后稷播百穀，粒茲阻饑人。", "新苗化爲舊，舊種還爲新。", "萬代一粒傳，何嘗失其真。", "君看田中秋，穗穗上古春。", "太極生天地，同是有吾身。", "吾身千世前，親見羲與神。", "不失赤子心，是即無懷民。", "云胡逐頹運，澆浮散其貞。", "良苗不自殖，甘與荑稗倫。", "勉哉耕我田，歲晚收陳陳。"]}