{"author": "黎廷瑞", "period": "宋", "type": "诗", "title": "登聚遠亭", "paragraphs": ["枯筇倚落日，危闌眺西風。", "溪水清練練，雲山碧叢叢。", "仰視天宇闊，俯瞰塵世空。", "謫仙有妙音，飛入蓬萊宮。", "鈞天動清聽，雲章照晴虹。", "故殿已秋草，茲地猶青松。", "雙龍護璽文，塵暗珠絲蒙。", "徘徊愜幽賞，感慨懷深忡。", "萬夢天地老，一笑今古同。", "自携白團扇，悠悠遺飛鴻。"]}