{"author": "黎廷瑞", "period": "宋", "type": "诗", "title": "丙申上元喜晴孤坐懷舊二十韻", "paragraphs": ["少年意氣凌嵩華，尚記京城逢午夜。", "璧月瓊枝彩鳳飛，銀花鐵鎖金鰲跨。", "樓臺上下沸笙韶，巷陌東西暗蘭麝。", "樗蒲百萬不供擲，美酒十千寧論價。", "狂遊但恐星河曙，醉卧不知風露下。", "悠悠人世半悲歡，忽忽天時更代謝。", "蟻國驚心城郭非，蜃樓轉眼烟雲化。", "微生幸爾脫干戈，暮年聊此依桑柘。", "每當佳節强逢迎，忽思往事還驚咤。", "新年半月雨不止，此夕一晴天所借。", "草市鼕鼕村鼓閙，竹簷爛爛華燈掛。", "顛狂社舞喧戲劇，落魄儒冠寄嘲駡。", "亦知陋俗多浮薄，尚喜疲甿少閒暇。", "先生清坐懶出門，諸少並遊惟守舍。", "雖無畫燭千炬圍，猶有殘梅一枝亞。", "孤燈隠隠耿相照，疏影離離淡如畫。", "劃爾喧風撲短檠，炯然霽月明虛榭。", "百念無營冷似灰，一閒有味甘如蔗。", "已拚暮境漁樵侶，獨憶平生詩酒社。", "白雲靄靄隔江山，可惜無人談舊話。"]}