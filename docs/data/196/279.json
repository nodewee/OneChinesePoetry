{"author": "艾性夫", "period": "宋", "type": "诗", "title": "蒲蓆歌", "paragraphs": ["君不見象牀金縷黄龍鬚，翠幃茸毯紅氍毹。", "凝香燕寢環瓊姝，美物作惡常須臾。", "能令王孫泣路隅，富貴不到山中臞。", "霜空雁落寒陵膚，西溪女郎織春蒲。", "作蓆眼眼涵清腴，髪僧方丈供橫鋪。", "蒼烟翠霧不可摹，摩挲溫厚便鶴軀。", "高眠齁齁忘朝晡，遠夢颯颯生江湖。", "楮衾竹榻蒲爲徒，觀美不足安有餘。", "更生九節壽老夫，百年與爾同卷舒，清風傲兀超几蘧。"]}