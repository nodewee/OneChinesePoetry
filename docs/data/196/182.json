{"author": "黄叔美", "period": "宋", "type": "诗", "title": "寶善堂爲薛玄卿題", "paragraphs": ["人孰不有母，鮮能報其恩。", "人孰不有弟，鮮能念同根。", "漢興尺布謠，鄭有誓泉言。", "所以憂世事，永歎鶺鴒原。", "緬懷寶善君，生子出孝門。", "幼習靜室業，實爲仁愛敦。", "百金買古宅，乃在清溪濆。", "堂前種荆樹，堂北長慈萱。", "時從道園中，駕彼白鶴軒。", "再拜母膝下，殷勤問寒暄。", "季也一相接，怡然煦春溫。", "溪魚識嘯歌，烏鳥沽盤餐。", "余適登斯堂，吳公有銘存。", "阿姪三五輩，削瓜酌清尊。", "秩然進退間，禮義何其尊。", "嗟今利奪人，骨肉相仇冤。", "蒼天信可問，薄俗難與論。"]}