{"author": "徐雪廬", "period": "宋", "type": "诗", "title": "題{山昂}山禹廟石柱", "paragraphs": ["洞庭之陰小山幽，百靈雄衛來高邱。", "我當十月值亂離，携家遠逐湖之洲。", "湖光接天晚浪靜，樹色照野晴雲浮。", "霜黄林頭橘柚熟，日冷波底蛟龍愁。", "北方兵馬想已到，南國城郭誰能收。", "我今買酒且消憂，醉舞拔劍揮斗牛。", "會須投筆去封侯，斬取盜賊清南州。"]}