{"author": "黎廷瑞", "period": "宋", "type": "诗", "title": "讀書", "paragraphs": ["卧疴雲林下，寂寂誰與居。", "高風下木葉，泠泠晚窗虛。", "忽思往代事，聊披案上書。", "始得暫欣然，稍久歎以吁。", "衝冠或憤激，反袂還欷歔。", "拊卷忽自歎，毋乃狂且迂。", "此何豫爾事，况復千載餘。", "來今正綿綿，爾心復何如。", "有懷不自展，乃挾冰炭俱。", "因此得沖靜，萬念悉掃除。", "巖花吹幽香，清酒堪滿壺。", "且復舉一觴，冥然聊自娛。"]}