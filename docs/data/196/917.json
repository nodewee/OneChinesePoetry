{"author": "黎廷瑞", "period": "宋", "type": "诗", "title": "虎溪三笑圖", "paragraphs": ["陰壁摻苦竹，秋池淡芙蓉。", "二老廬山間，風味夙昔同。", "亦有栗里人，心事黄花叢。", "囊中無一錢，眼底四海空。", "羲皇未渠愜，上與無懷通。", "衆羽集新條，雲霄一冥鴻。", "凈社亦可人，念爾名教宗。", "博酒空勤渠，攢眉一聲鐘。", "蒼苔片石在，醉卧空山中。", "良辰入奇懷，杖屨閒相從。", "偶然出岫雲，儵爾風飄蓬。", "虎溪有嚴禁，詎敢待此翁。", "行行不知遠，大笑分西東。", "風流一時散，千載留高蹤。", "溪光與山色，隠隠尚笑容。", "笑意果何如，畫史安能窮。", "按圖付一嘿，翳景生長松。"]}