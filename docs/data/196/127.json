{"author": "羅公升", "period": "宋", "type": "诗", "title": "道傍古樟有竹附焉可發一嘆", "paragraphs": ["古樟蟠山間，垂蔭翳我里。", "歲久或反常，村童祭爲鬼。", "大穴藏精靈，小隙竄蛇虺。", "嘗聞有驚霆，搜抉破根柢。", "竹我君子徒，冰霜凜在齒。", "胡爲事鑽刺，蟠屈嶔岩裏。", "乾坤亦廣大，朽木何足恃。", "託身一失所，萬水難復洗。", "松梅各相弔，爲我二友恥。", "去去非吾徒，偷生不如死。"]}