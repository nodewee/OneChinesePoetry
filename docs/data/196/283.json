{"author": "艾性夫", "period": "宋", "type": "诗", "title": "題明皇醉歸圖", "paragraphs": ["金車山重牛難挽，五花嘶出長春苑。", "太官供頓宴驪山，三郎沉醉歸來晚。", "酩酊馬上扶者誰，秀眉照眼兩國姨。", "紅香把臂手亦軟，三馬相倚不敢馳。", "黄門擁道盡端美，錦衫繡帽春風起。", "解酲尚恐需餘尊，捧把玉巵行復止。", "最後一馬壽王妃，鸞扇夾侍雙瓊姬。", "酣酣嘿嘿意自遠，恨不醑我漁陽兒。", "圖陳無逸今安有，却作醉徒供畫手。", "昭陵百戰大山河，凉州幾甕葡萄酒。"]}