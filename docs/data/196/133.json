{"author": "羅公升", "period": "宋", "type": "诗", "title": "抵舍一夕復行途中遣懷", "paragraphs": ["乾坤本無邊，我命自荆棘。", "去住風濤中，生死無消息。", "茲晨夢中歸，真幻竟莫測。", "形聲各已改，老稚不我識。", "一燈話清凉，喜極淚始滴。", "出門動經年，還合甫浹昔。", "云胡作驚鷗，又復告行役。", "雨聲挾離思，春晚作秋色。", "暮山試回首，上有雲氣白。", "天長眼力短，此意幾悽惻。"]}