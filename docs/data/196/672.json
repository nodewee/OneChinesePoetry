{"author": "呂同老", "period": "宋", "type": "诗", "title": "龍泉寺納凉", "paragraphs": ["靡靡市廛盡，杳杳泉石閑。", "灌木蔽榛莽，爽籟彌空山。", "飛甍納餘輝，丹雘粲以繁。", "巍然青蓮宮，俯此碧玉闌。", "化人淡無爲，趺坐觀塵寰。", "支郎杳不逢，玄蟬噪其間。", "昔賢憩游地，眢井潜龍蟠。", "詠歌之所傳，百世猶不刊。", "我生悅超曠，危磴重躋攀。", "歸隠諒未能，溯風發長歎。"]}