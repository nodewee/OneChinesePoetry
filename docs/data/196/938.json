{"author": "黎廷瑞", "period": "宋", "type": "诗", "title": "鐵笛行贈丁雲屋", "paragraphs": ["斗牛之墟有伏龍，寶氣夜起天爲虹。", "雷公往矣不再逢，潭底高卧吟秋風。", "忽羞珠宮薄且闕，返形化作紅爐雪。", "背負七星雷吐舌，五色石墮天驚裂。", "何人携此過武亭，真仙東遊弭節聽。", "知音千載空翠屏，猿啼鬼哭烟冥冥。", "華表雲深鶴一隻，渺渺孤吟空八極。", "左呼廬阜老仙客，右呼西風古禪伯。", "江上暮雲寒蕭蕭，梅花未動飄葉凋。", "紅尾鳳凰飛翠霄，好去瑶臺吹玉簫。"]}