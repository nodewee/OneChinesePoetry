{"author": "黎廷瑞", "period": "宋", "type": "诗", "title": "憶巢雲居", "paragraphs": ["棄家錦宮城，結屋廬山前。", "退鷁空悠悠，冥鴻自翩翩。", "吟章一傾蓋，見賞朱絲絃。", "及此再承晤，交情重纏綿。", "冥賞富雲壑，清聽窮風泉。", "携壺流雪臺，吹笙落星船。", "重陰閟華景，平陸成修川。", "君應有先識，化鶴不待年。", "重來訪舊隠，滿目空悽然。", "琴書竟奚屬，詩畫知誰傳。", "拊懷重感歎，回首還延緣。", "摇摇松梢雲，疑是巢中仙。"]}