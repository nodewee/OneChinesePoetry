{"author": "黎廷瑞", "period": "宋", "type": "诗", "title": "精衛行", "paragraphs": ["微禽負大耻，勁氣橫紫冥。", "口啣海山石，意欲無滄溟。", "滄溟茫茫雲正黑，濤山峨峨護龍國。", "假令借爾秦皇鞭，驅令石頭填不得。", "布囊盛土塞江流，孫郎覽表笑不休。", "勞形區區讎浩渺，志雖可尚難乎酬。", "蓬萊有人憐爾苦，勸爾休休早歸去。", "精衛精衛我亦勸汝歸，滄海自有變作桑田時。"]}