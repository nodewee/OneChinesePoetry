{"author": "羅公升", "period": "宋", "type": "诗", "title": "題鄒安齋詩卷", "paragraphs": ["兵餘十八載，乃忽見此詩。", "乾坤發危涕，未論言語奇。", "古音乃泗磬，麗色藻鮫絲。", "想見堵牆人，傾倒落筆時。", "奈何清平調，變入寒笳吹。", "蒼茫同谷意，天遣放厥詞。", "墓檟忽可材，所患訪何遲。", "空餘兩家子，把卷驚合離。", "九原不可起，可起更可悲。", "祝君藏名山，小作千歲期。"]}