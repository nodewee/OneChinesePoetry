{"author": "艾性夫", "period": "宋", "type": "诗", "title": "贈後山僧謙自牧遊", "paragraphs": ["爲僧不遊醯甕雞，遊不名山沮澤龜。", "見山無詩僧亦俗，詩不高古猶無詩。", "吾謙年少鍾老氣，髪根甫斷撥雲去。", "歸來笠雪兩肩寒，已覺囊中有佳句。", "一枝瘦杖萬里心，策策尚欲窮幽尋。", "湖光山綠上下竺，谷花溪月東西林。", "我亦愛山行不得，把酒高歌壯行色。", "爲語春風九里松，題詩野客今頭白。"]}