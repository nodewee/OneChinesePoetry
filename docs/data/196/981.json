{"author": "陸文圭", "period": "宋", "type": "诗", "title": "和陸振之見贈韻", "paragraphs": ["我懷陶元亮，早棄彭澤令。", "寧甘柴桑餓，不受宋人聘。", "晚詩題甲子，繞著義熙正。", "得書晉徵士，千載論始定。", "吾宗佳公子，世祿讓千乘。", "高眠九思齋，清節故可敬。", "寄來停雲篇，詞與意俱勝。", "耿耿好賢心，頗似緇衣鄭。", "居家未得閒，歉歲講荒政。", "良苗困螟螣，兇暴過梟獍。", "閭里不聊生，一髪寄微命。", "閉閣憂攢眉，懷哉我同姓。", "惜無勳業志，不必頻看鏡。", "吾衰畏殘暑，一雨秋意盛。", "拏舟泝流歸，帆飽風力勁。", "田蕪且莫問，但恨荒菊徑。", "明月近中秋，雲掃天宇凈。", "素蛾惜皓髪，把酒呼不應。", "何當共携手，盡此南樓興。", "效顰輒捧心，拙句酬佳詠。"]}