{"author": "黄叔美", "period": "宋", "type": "诗", "title": "金塔", "paragraphs": ["金溪有金源，昔我未嘗造。", "因逢吳道士，言此山水好。", "金僧來自蜀，所至事幽討。", "地名適相符，結茅遂棲老。", "一朝入石塔，千載錮其寶。", "白雲何漫漫，流水亦浩浩。", "相傳石井頭，鞋跡猶可考。", "安知斯塔內，歲久骨應槁。", "龕燈長不滅，落葉風自掃。", "山僧具茗酌，言話頗知道。", "請題壁間詩，茲行殊草草。", "所欣得二趙，登覽散中抱。", "日午餉田家，壺觴共傾倒。", "素心愜清賞，恨不避喧早。", "偶尋幽侶出，徵逐非所好。", "歸途霜月下，譙鼓更漸報。", "明朝人事乖，相望不可到。"]}