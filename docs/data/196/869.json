{"author": "黎廷瑞", "period": "宋", "type": "诗", "title": "東軒白芍藥盛開", "paragraphs": ["宿雨卷餘芳，庭戶綠陰靜。", "玉仙從何來，服佩淡如瑩。", "迎飈薰自遠，承露色彌正。", "尚嫌脂粉涴，肯與頳紫競。", "姚黄花中尊，擇配此其稱。", "寰塵暗京洛，偃蹇誰敢娉。", "當年廣陵譜，艷賞非不盛。", "翛然林下風，政以道韻勝。", "過期知益希，含章隠希病。", "斜日下游蜂，一笑闌獨凭。"]}