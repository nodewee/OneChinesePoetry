{"author": "錢仲鼎", "period": "宋", "type": "诗", "title": "題靜春堂集", "paragraphs": ["閉門雪卧遠，詠史風情留。", "詩有三百篇，令子手所裒。", "汝翁秀儒林，殖學媲前修。", "六經窮窔奧，萬象工雕鎪。", "廣矣雅音正，悕矣騷情幽。", "照耀明月珠，珍重珊瑚鉤。", "一讀令人喜，再讀令人愁。", "李杜骨已朽，江湖名同流。", "憶昔託末契，東城得追游。", "平時少契闊，暇日多唱酬。", "櫟材自揣劣，藻思誰與儔。", "老我歲冉冉，霜鬢風飈飈。", "索居破茅屋，寒擁敝貂裘。", "夜來清夢飛，故繞松江頭。", "夢中不識路，修亭渺悠悠。", "粲然見梅花，落月香影浮。", "性情閲千古，感發交未休。", "神交赴冥冥，知我雙白鷗。"]}