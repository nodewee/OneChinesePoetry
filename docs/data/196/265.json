{"author": "艾性夫", "period": "宋", "type": "诗", "title": "木綿布歌", "paragraphs": ["吳姬織綾雙鳳花，越女製綺五色霞。", "犀薰麝染脂粉氣，落落不到山人家。", "蜀山橦老鵠銜子，種我南園趁春雨。", "淺金花細亞黄葵，綠玉苞肥壓青李。", "吐成秋繭不用繰，回看春箔真徒勞。", "烏鏐笴滑脫茸核，竹弓弦緊彈雲濤。", "挼挲玉筯光奪雪，紡絡冰絲細如髪。", "津津貧女得野蠶，軋軋寒機緯霜月。", "布成奴視白㲲氈，價重唾取青銅錢。", "何須致我爐火上，便覺挾纊春風前。", "衣無美惡煖則一，木棉裘敵天孫織。", "飲散金山弄玉簫，風流未遜揚州客。"]}