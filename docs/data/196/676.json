{"author": "柯芝", "period": "宋", "type": "诗", "title": "餘髪", "paragraphs": ["餘髪蕭蕭白垂領，十年守拙門庭冷。", "來頻沙鳥頗相識，起晚鄰鷄已三請。", "形骸拄樹豈復好，心緒如蓬不能整。", "平生幾緉空馺𩣯，老去一杯先酩酊。", "俗言祇虞方鑿迕，人事但愜幽居屏。", "賦形不必盡芻狗，處坎何堪共蛙黽。", "若爲苴履曾足芥，幸不柳衫真欲癭。", "一聲樵響何處來，獨立看雲發深省。"]}