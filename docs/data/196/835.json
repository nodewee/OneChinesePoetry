{"author": "黎廷瑞", "period": "宋", "type": "诗", "title": "道傍兒", "paragraphs": ["落日古道傍，依依聞哭聲。", "云是田舍兒，垂髫纔九齡。", "前母久已沒，後母無復情。", "饑寒夙所更，驅役不得停。", "甫課南山樵，又督西疇耕。", "早汲或至晏，夕舂恒達明。", "曾何少懈怠，動輒遭笞刑。", "斑斑膚無完，恍恍神不寧。", "命也可奈何，怨辭安敢形。", "但願後母心，回慈念孤生。", "遲我齒力壯，與母供使令。", "余聞重歎息，爲汝雙涕零。", "憑誰絃履霜，彈與汝母聽。"]}