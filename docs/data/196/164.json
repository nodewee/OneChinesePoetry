{"author": "羅公升", "period": "宋", "type": "诗", "title": "從軍興平", "paragraphs": ["廢墟起寒烟，饑鼠意自妥。", "十年行脚處，重到無一可。", "乾坤鍾厄會，推擇乃及我。", "東皋兩犁手，長戟三歲荷。", "治絲慚益棼，杯水不救火。", "窮山高馬齒，華屋實野果。", "平生疏懶報，歲晚困羈鎖。", "有如醉行人，日暮路益左。", "未須說神仙，大福在無禍。", "但當求蒲團，不須夢狨坐。"]}