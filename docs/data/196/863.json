{"author": "黎廷瑞", "period": "宋", "type": "诗", "title": "同齊節初遊吳園登四時佳興樓有懷張史君", "paragraphs": ["澹澹池中華，離離池上樹。", "緬懷龍山翁，婆娑此成趣。", "相招桃源舟，蹇予莫能赴。", "翁今爲飛仙，乘雲還帝所。", "歸燕隨秋風，翠樓渺烟霧。", "會面良獨難，知心那復遇。", "空餘千歲懷，冷落香珀句。", "平原若爲繡，鍾子安可鑄。", "蕭蕭衆芳盡，冉冉流年度。", "浮生欲如何，三歎出門去。"]}