{"author": "陸文圭", "period": "宋", "type": "诗", "title": "和丁師善韻", "paragraphs": ["轍鮒活斗升，莫向肆中索。", "已無秋成望，况復歲暮迫。", "蓉城一小縣，舞袖折旋窄。", "針芒萬畝青，席卷一川白。", "苦腸真食蓼，枵腹思啖柏。", "蒙袂嗟饑氓，胠篋畏暴客。", "將懷轉壑憂，誰任求芻責。", "爲政推仁心，匹婦無弗獲。", "登途祗王命，東西固不擇。", "漢網殊闊疏，掛一直漏百。", "但令大綱正，潜使宿弊革。", "斯民本同體，難以一膜隔。", "發奸雖有術，救急豈無策。", "不憚原隰驅，要知閭里阨。", "消平蛇龍居，安集鴻雁宅。", "庶免愁歎聲，謠誦沸廣陌。"]}