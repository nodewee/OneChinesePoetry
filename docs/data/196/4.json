{"author": "張耒", "period": "宋", "type": "诗", "title": "宿譙東逆旅夜聞歌白公琵琶行", "paragraphs": ["元和才子悲流落，一聽琵琶謂天樂。", "青衫裛淚作長歌，誰取篇章和宮角。", "譙東夜久行人稀，卧聞此歌歌者誰。", "歌侶舊時人不見，舉頭欲聽淚雙垂。", "畫堂青瑣春無事，幾聽此歌還幾醉。", "東風桃李作黄埃，寶篋塵昏譜閒字。", "一聲一聽一情傷，未老應知幾斷腸。", "展轉曲終燈燼落，荒城寒月夜飛霜。"]}