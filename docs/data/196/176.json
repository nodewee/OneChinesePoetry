{"author": "羅公升", "period": "宋", "type": "诗", "title": "爲游叔蕃覓苦椎", "paragraphs": ["丘中有佳人，披褐抱白玉。", "百年老風雨，坐閲成毀速。", "霜餘乃脫穎，磊落隠者屋。", "平生苦硬姿，卓爾受命獨。", "虞翻終老辣，嚴挺笑軟熟。", "世情樂肥甘，有齒但食肉。", "封題欲遠贈，懼以蜇口瀆。", "的應山林味，雅稱藜藿咮。", "聊持詩百字，爲博珠一斛。", "我本看泉聲，茅齋添夜讀。"]}