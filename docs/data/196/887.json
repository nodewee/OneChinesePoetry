{"author": "黎廷瑞", "period": "宋", "type": "诗", "title": "杜門", "paragraphs": ["有客扣我門，丁丁如啄木。", "久立門不開，客去嗔此屋。", "僮奴亦怪我，無事許畏縮。", "向來豪俠場，門外車接轂。", "將無晚乏具，效彼龜藏伏。", "山田歲將收，亦可飯脫粟。", "不厭客來頻，所厭客論俗。", "豪辨既多違，强應還自恧。", "但恨平生友，歡聚不得足。", "存者隔川途，沒者卧丘谷。", "精微向誰剖，鬰結滿心曲。", "何如掩關生，黽勉抱吾獨。", "揮絃送征鴻，悠悠楚天綠。"]}