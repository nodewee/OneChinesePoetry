{"author": "黎廷瑞", "period": "宋", "type": "诗", "title": "過太常寺簿謝公故第", "paragraphs": ["落日廬阜紫，飛砂湖水黄。", "散倦登古原，含悽眺層岡。", "丹梯遂寥邈，沈思熱中腸。", "當年扣玉墀，抗疏何慨慷。", "拂衣雲壑卧，著書名山藏。", "築園印清流，藝樹條孤芳。", "英彥集文字，燕席開華妝。", "人生既難料，天運亦靡常。", "黯黯玄雲陰，蕭蕭北風凉。", "山流鰲背空，柯改蟻夢荒。", "事往蹟已陳，名存道彌光。", "獨念平生遊，使我重感傷。", "破壁嘶瘦馬，疊鼓發暝航。", "屐痕難重尋，寒苔日蒼蒼。", "高丘渺烟霧，不得酹一觴。", "懷哉我先銘，翠琰垂千霜。", "俯仰落清淚，目斷江流長。"]}