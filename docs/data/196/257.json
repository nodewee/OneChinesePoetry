{"author": "艾性夫", "period": "宋", "type": "诗", "title": "荷葉", "paragraphs": ["愛蓮盡愛花，而我獨愛葉。", "水仙剪圓碧，萬柄相倚疊。", "風掀翠釜舉，露浥鮫珠曄。", "不必滿川紅，香氣自薰浹。", "龜魚蔭凉影，鷺鷗憩別業。", "潔可包龍城賈客之飯，清可製三閭修士之衣。", "大可載太乙真人之卧，高可蓋桐江神女之歸。", "醉仙捲作碧玉盞，歌妓携來綠雲扇。", "有時聽雨隔窗眠，湖聲十里錢塘晚。"]}