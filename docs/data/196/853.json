{"author": "黎廷瑞", "period": "宋", "type": "诗", "title": "壬午再過西禪超師化去一年追感遂賦庭字", "paragraphs": ["昔詣超師院，聽雨眠疏櫺。", "微吟得深警，小瀹開孤醒。", "四極何浮浮，織烏飛不停。", "重來未三年，杯度已西溟。", "巾屨空掛壁，芳草綠滿庭。", "嘉樹亦剪伐，霜幹無留青。", "人生意何常，孤月行秋冥。", "適來偶流輝，倏去還韜靈。", "旦暮不足計，惜爾猶典刑。", "感慨誰與共，晴簷語風鈴。"]}