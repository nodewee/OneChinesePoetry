{"author": "黎廷瑞", "period": "宋", "type": "诗", "title": "壬戌正旦日蝕值陰有詩明日雨微雪再賦", "paragraphs": ["艷娥煽妖悖且饕，雲師圍之騎周遭。", "飛廉喑嗚挾箭號，萬鼓動地助戰鏖。", "吳剛棄斧北且逃，扶桑君還騎巨鰲。", "銀蜍腹聚流清膏，玉兔顙折飛白毛。", "蒼茫殺氣橫四郊，凍鳶無語饑鴻嗷。", "紫皇第功封二豪，汝馬可歸弓可櫜。", "黄道肅穆君請遨，黔首顒顒光勿韜。", "願駕丹轂揚錦旄，疾驅六龍升海濤。", "五色爛爛中天高，衣披水子絳錦袍。", "葵心不寧憂忉忉，矯首東方歌楚騷。"]}