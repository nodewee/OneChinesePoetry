{"author": "柯芝", "period": "宋", "type": "诗", "title": "耳耳", "paragraphs": ["耳耳非佳語，陸陸難爲顔。", "我生胡不淑，多戚長鮮歡。", "摇落復已綠，春風滿江干。", "最靈起予興，欲言骨肉酸。", "園桑摧爲薪，桃李亦半殘。", "翹蕘企晴燠，九室十更寒。", "飛錢如美色，乃入貴者闌。", "丘閭有穀賣，窮櫩朝無饘。", "不售信蹙隠，徒手良抱歎。", "宛轉愒餘息，溝壑分寸間。", "吾輩正不免，遑暇卹彼{疒衆}。"]}