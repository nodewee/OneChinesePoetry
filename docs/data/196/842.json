{"author": "黎廷瑞", "period": "宋", "type": "诗", "title": "醉中放言", "paragraphs": ["一器集百蚋，分寸爭營營。", "醉鄉有太古，長年樂昇平。", "尚不知揖讓，固應無戰爭。", "吾嘗涉其境，信美不可名。", "遺我度世方，南遊釀滄溟。", "蟠桃以供核，釣鯨爲之羹。", "小醉五百年，大醉三千齡。", "俟其變桑田，翩然却歸耕。", "我耕不藝秫，還以供瓶罌。", "哀哉彼衆狂，何不促我行。", "汝行未宜遠，小駐中山程。", "中山有神醪，千日醉不醒。", "三十六番醉，亦足了汝生。"]}