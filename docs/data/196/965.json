{"author": "陸文圭", "period": "宋", "type": "诗", "title": "謝詹中美惠五典毓蒙書", "paragraphs": ["山上有佳木，春風抽新萌。", "勿縱羊與斧，條葉隨敷榮。", "山下有流泉，涓涓滴深清。", "勿投泥與沙，支派任縱橫。", "物爾人亦然，習與性俱成。", "位可望賢聖，教乃始孩嬰。", "五典敘千古，一編粹群英。", "屬辭不厭巧，立義不厭精。", "金玉二三子，源委諸老生。", "寒燈讀未竟，眵眼開雙明。", "惜哉書晚出，會使世盛行。", "價知貴洛紙，報愧乏齊瓊。"]}