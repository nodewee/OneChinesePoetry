{"author": "羅公升", "period": "宋", "type": "诗", "title": "食新稻", "paragraphs": ["野人何所贈，金粟眩雙目。", "吾廬幸徒壁，恐受賈禍速。", "熟視心始平，中有稻一斛。", "開囊带風露，入釜間黄綠。", "雲碓明珠跳，甆椀幽蘭馥。", "已分先農餘，不假惠伯卜。", "侑以手種松，領此一歲熟。", "大笑老杜陵，橡栗款空腹。", "天不憐萬民，何以生百穀。", "所懼風雨疾，翻使風雨覆。", "倘無飄泊憂，田舍有餘福。"]}