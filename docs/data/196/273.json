{"author": "艾性夫", "period": "宋", "type": "诗", "title": "與觹軸工鄭老", "paragraphs": ["君不見世南人間行秘書，撐腸拄腹搜不枯。", "眼空千古不留物，更用芸香祛蠹魚。", "又不見王家樓中五百車，錦奩玉軸籤紅牙。", "夜生光怪射東壁，神鬼錯愕相驚嗟。", "無形之書不復見，有形之書今亦鮮。", "吳儂鞭馬馳京塵，何曾著眼雞林人。", "弓刀自带封侯相，黄金不博青藜杖。", "請翁少待三十年，怕有米家書畫船。"]}