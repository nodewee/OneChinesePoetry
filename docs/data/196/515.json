{"author": "艾性夫", "period": "宋", "type": "诗", "title": "補易水歌效郭青山", "paragraphs": ["朝隨寒雲度陰山，暮指落月槌函關。", "函關牡鑰泥爲丸，陰山俠客鐵作肝。", "秦如虎狼生羽翰，飛食六國俱創殘。", "生角雨粟憐吾丹，舍生取義我則安。", "古劍錯落黄金鐶，劍光苦短不足看。", "雕弓矢矯烏犀盤，弓弦易折不足彎。", "右携地圖墨漫漫，左提髑髏血斑斑。", "祖龍見此生歡顔，便可快意須臾間。", "我以至易圖至難，聽我抵掌歌酒闌。", "歌曰風蕭蕭兮易水寒，壯士一去兮不復還。", "又進而歌曰壯士一去兮不復還，不意咸陽殿上有柱尚可環。", "無且藥囊利鏌干，我志不遂節則完。"]}