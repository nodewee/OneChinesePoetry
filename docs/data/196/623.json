{"author": "朱克家", "period": "宋", "type": "诗", "title": "玉馬山", "paragraphs": ["水石嵌空山犖确，瘦藤扶上青雲幕。", "平川一望渺無際，東疑嵎夷北朔漠。", "駕天疊巘輸翠浪，奔野細流橫雪槊。", "疏峰點點雁聚沙，密嶼喁喁魚縱壑。", "一江凈綠遶書元，幾隴斷畦成卦剝。", "乍驚漁唱出烟靄，時聽村舂動籬落。", "幽遐異景爭指說，老眼苦難覓渺邈。", "夜間支枕掛銀窗，閃閃星河手可摸。", "何年標名稱玉馬，蹴踏風雲跨寥廓。", "更連三十六奇峰，削玉排青相間錯。", "偶因佳友得壯觀，俗慮塵襟頓疏瀹。", "翛然物外豈非仙，不須更羨遼東鶴。"]}