{"author": "黎廷瑞", "period": "宋", "type": "诗", "title": "避暑招真觀聽琴", "paragraphs": ["驅車畏火傘，投扇倦風箑。", "起行青松徑，往就白雲榻。", "窈窕一壑深，蒼蒼兩崖夾。", "玄菟獰爪齒，白龍老鱗甲。", "竹樹擁青摻，花草靄叢雜。", "渺沫灑空巖，冷飈下危峽。", "始知忘解带，久坐思御裌。", "丹丘逢羽人，瑶琴開寶匣。", "古意鬰蒼茫，秋風淡蕭颯。", "悲蟬爲噫吟，鳴鶴相和答。", "歲華坐晼晚，塵路嗟隘狹。", "飛仙倘來歸，遺我度世法。"]}