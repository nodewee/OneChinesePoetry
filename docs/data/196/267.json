{"author": "艾性夫", "period": "宋", "type": "诗", "title": "解棋", "paragraphs": ["兩雄相持機不發，一著輸先智相軋。", "退守皆虞虎穴空，通和不肯鴻溝割。", "危枰已屬墮甑裏，巧勢爭看强弩末。", "疲思嘿嘿鬼神寂，密運茫茫天地闊。", "悍雞趁鬬不暇咮，駿馬爭馳各忘秣。", "矰禽睥睨欲高舉，罝兔迷離思遠脫。", "死中求生背水陣，灰冷復焚餘燭跋。", "白登倏報沛公走，閼與俄聞趙師活。", "傍觀駭服算入妙，對局虛驕氣方奪。", "人生勝負何可期，生達難欺死諸葛。", "推枰一笑拍闌干，滿袖松風凉潑潑。"]}