{"author": "陸文圭", "period": "宋", "type": "诗", "title": "性齋二首爲分湖陸提舉作  其一", "paragraphs": ["孔門性不聞，學者失其義。", "上中下爲三，善與惡爲二。", "鄒洛異而同，韓揚同而異。", "不指理不明，不兼氣不備。", "理無智無愚，氣有駁有粹。", "本體在涵養，工夫由克治。", "立義以居敬，存誠以去僞。", "曾思兩卷書，學問千古事。", "性外無餘天，齋中有樂地。"]}