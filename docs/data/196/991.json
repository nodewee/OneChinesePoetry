{"author": "陸文圭", "period": "宋", "type": "诗", "title": "茅山道中", "paragraphs": ["蜿蜒西北來，土阜餘百里。", "怪石聳巉岩，勢距三峰止。", "大峰東南傾，中峰伏龍起。", "綿綿亙不斷，小峰平而峙。", "名雖漢代立，山自開闢始。", "我來春雨餘，峰色有如喜。", "綠鬟光可鑑，櫛沐初出水。", "縹緲三仙人，婆娑一老子。", "情知隔凡聖，頗亦達生死。", "埋金何必問，採藥聊復爾。", "洞乳滴丹泉，手掬𠻳吾齒。"]}