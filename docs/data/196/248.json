{"author": "艾性夫", "period": "宋", "type": "诗", "title": "臨邛道士招魂歌", "paragraphs": ["錦襪生塵脫紅玉，瓊蟾夜抱金娥哭。", "芙蓉露瘦寒花鈿，鳷鵲樓空冷銀燭。", "輕鸞小鳳橫紫簫，彩雲密漾青霞綃。", "桂心沁入鎖子骨，蕊宮貝闕天都遥。", "玉床夢斷心欲死，獨抱秋衾嚥香髓。", "方瞳白羽青簡書，駕月騎風渡瑶水。", "瓊樓碧戶翠霧香，紫蘭結佩紅薇囊。", "雲車仙子不可識，芳卿寄謝真荒唐。", "蔗漿不飲啼寒淚，不悟齊人少翁詭。", "安得天上蓬萊宮，却著人間馬嵬鬼。"]}