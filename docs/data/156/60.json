{"author": "張鎡", "period": "宋", "type": "诗", "title": "簡虞子建", "paragraphs": ["虞君借屋王城裏，閉門端從窮經史。", "遊謁俱非射利徒，名公往往爲知己。", "年來清貧漸到骨，造命由天常自委。", "屬客雖慳北海樽，出街尚矜東郭履。", "我交英彥固不少，易足如君誠鮮矣。", "連朝雪片大似掌，平地未尺俄復止。", "今晨暘光炙瓦壟，旋滴虛簷聲不已。", "竹間鳥雀快飛鳴，庭下兒童爭跳喜。", "叩關過我未及款，首問雪詩曾有幾。", "自云危樓開破牖，盡見山屏羣玉倚。", "遠從臺館聽笙簫，更煮鮭魚傾濁醴。", "呼兒誦我湖上句，聊當清歌摇醉耳。", "初聞不覺忽自哂，過奬翻令增愧耻。", "屢稱非僞弗許辯，更愛無心真絕比。", "紛紛馳谷跨深坑，苟祿貪榮顙流泚。", "辛勤縱得席暫暖，爭坐成羣又催起。", "豈若高蹈身不與，裹布羹蔬藉溫美。", "乘閒書紙本非詩，切勿多傳召嗤鄙。"]}