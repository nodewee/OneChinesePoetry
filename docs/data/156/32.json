{"author": "張鎡", "period": "宋", "type": "诗", "title": "舊藏文與可墨竹未有對者叔祖閣學以一枝爲惠", "paragraphs": ["崔黄拂素桃李開，春閨融豔蜂蝶猜。", "范郭揮毫水石具，古愁宛奧關山迴。", "近代名家工寫物，妍媚嶙峋空傑出。", "此君孤稟歲寒姿，不入尋常丹粉律。", "江南鈎鎖殊拘攣，直幹蟠鬰羞雲煙。", "湖州書飽翻老墨，放枝落紙爭流傳。", "有來一幅垂虛壁，冷葉疎莖伴幽寂。", "眼空四海無與儔，出手知公不勞力。", "世間快意非人爲，曩昔經營心坐馳。", "從容會合若符節，辛苦反悟皆兒癡。", "從今相對成三友，憎愛俱損保長久。", "茂林分蔭已無窮，更合新詩同不朽。"]}