{"author": "張鎡", "period": "宋", "type": "诗", "title": "劉宗古畫過海壽星", "paragraphs": ["南極煌煌山川精，輝明淵耀爲天經。", "化成仙人渡滄溟，黑風不作魚龍腥。", "冉冉風氣如雲停，峩冠曳带從竛竮。", "脩髯炯目玉鍊形，神光轉映浮中庭，穹龜坐踞捐輜軿。", "遼東令威姓維丁，翔空欲下摇霜翎。", "予方厭世爭腐腥，棲心元域全攖寧。", "此圖誰將揭素屏，細觀混體通百靈。", "誅馘飛毒命門扃，清音透頂聞雷霆。", "披蘿重岡斸松苓，我命在我同千齡。"]}