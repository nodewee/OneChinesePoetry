{"author": "白玉蟾", "period": "宋", "type": "诗", "title": "題黄庭經後", "paragraphs": ["琴心玉文洞玄玄，金鈕朱錦乃汝傳。", "子能得之可長年，黄素鎮贋完且堅。", "橫理如髮約兩邊，從有赤道如朱絃。", "文居其間走玄蟻，飛雲相與爲終始。", "大道甚夷非力使，無爲自然有至理。", "誰能精專換骨髓，掃去俗塵不瑕穢。", "目中有神乃識真，白玉爲軹裝車輪，裏以天上翠織成。", "仙人樓居儼長生，鸞鶴翔舞猿猱輕。", "子能寶之慎勿輕，室宮之中夜自明。", "上清真人楊與許，焚香清齋接神女。", "手作此書留下土，千年流傳子爲主。", "東方蒼龍右白虎，四神嚴訶孰予侮。"]}