{"author": "李龏", "period": "宋", "type": "诗", "title": "桃州古田鎛歌", "paragraphs": ["老翁犁山田土中，獲得昔人墾田器。", "似鐸有柄，如鍾不圜。", "身長二尺徑八寸，口薄腹厚唇微穿。", "顔色紺碧艷綠處，間有班紅如血鮮。", "形模古拙見者怪，銅性已變不復辨，疑是死鐵兼頑鉛。", "老翁視爲棄物委床下，一朝移出茅簷前，塵灰糠粃俱塞填。", "乃有博雅識是古田鎛，垂涎拂拭再三看，扣之尚覺聲隠然。", "水痕土色兩相蝕，歎息不知鑄自三代之何年。", "邀翁問所得，共入酒家保，買以十萬青銅錢。", "買來携歸置几案，一架坐插青絲氈。", "圖書鍾鼎相聯編，寶玩要使兒孫傳。", "自秦歷漢以來此鎛只在土，出世便苦無常主。", "博雅好事歸泉臺，可憐閲世亦如草頭露，高堂山鬼不守護。", "他家更有好古人，又以青錢易將去。"]}