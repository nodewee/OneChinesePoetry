{"author": "張鎡", "period": "宋", "type": "诗", "title": "醉後偶書", "paragraphs": ["繩床不解雙足頑，藜杖易厭前庭慳。", "茱萸顆小梅孕白，玳瑁文皺苔移斑。", "一鐙左計坐北牖，萬騎縱獵思南山。", "便呼滕六雨好雪，風捲平郊無賸葉。", "鞚飛轉旋疾於鷹，箭勁弓鳴獸旁截。", "芳醪鮮肉娛賓友，撾鼓掁絃催舞袖。", "橫行未絕五原邊，不死終歸三輔右。", "望南再拜稱君壽，愚臣豈解酬恩厚。", "古來相際必風雲，今日名王宜有後。"]}