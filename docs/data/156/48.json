{"author": "張鎡", "period": "宋", "type": "诗", "title": "三愛吟", "paragraphs": ["有手須把酒，有口須吟詩。", "更留未老脚，上山當及時。", "我生除此百不愛，儘著餘年了三債。", "一歲縱教醉百回，三日始一眉頭開。", "百年藉使吟萬首，十日得三果何有。", "足健且長閒，當能遍巖藪。", "君不見王逸少，誓墓不出窮名山。", "謂宜以樂終，不願縛足名宦間。", "又不見陶淵明，快飲不負頭上巾。", "嗤笑魯中叟，彌縫闕失成灰塵。", "又不見杜少陵，作詩饑凍猶忘愁。", "未得驚人句，自言到死不肯休。", "人生三物間，所願常周流。", "此身已復專林壑，賦詩飲酒須行樂。"]}