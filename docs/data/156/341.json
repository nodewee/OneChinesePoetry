{"author": "李龏", "period": "宋", "type": "诗", "title": "憶昔行", "paragraphs": ["憶昔當年十四五，嘗看秋潮到江滸。", "飛裾徑上酒家樓，憑欄直望潮生處。", "數百里間名海門，悠悠一線色如銀。", "漸近江心痕漸大，洶湧聲吞十萬軍。", "須臾潮頭高數丈，衆潮隨接皆奔上。", "中有雄心拍浪兒，幾點紅旗爭蕩漾。", "風前縹緲奪標來，神蛟鬼鰐俱摧頹。", "監潮侯有伍胥在，但見濆薄旋推回。", "後來沙漲西興口，潮勢何曾十分有。", "水上人騎騍馬行，車如雞栖馬如狗。", "數年之後不可當，漰湃驚聞洗目塘。", "汪洋且撥菜園去，壩子橋邊亦渺茫。", "神臯內史承天旨，擺樁疊石曾料理。", "至今遏捺逾十年，樁石如城牢在水。", "江頭人謂可安居，連年不奈還憂虞。", "西風吹潮半夜起，子胥之怒知何如。", "陰威作寒带烟霧，捲石掀沙出幽府。", "堪羨雲中拍浪兒，踏著危機不怕危。", "乘除消長君休忽，牢執長竿一面旗。"]}