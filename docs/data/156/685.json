{"author": "李龏", "period": "宋", "type": "诗", "title": "行路難", "paragraphs": ["君不見長安城北渭橋邊，長安惡少不少錢。", "飛窗複道傳頭飲，金鯨瀉酒如飛泉。", "春風細雨走馬去，鳴鞭晚出章臺路。", "半垂衫袖揖金吾，誰道黄金如糞土。", "床頭黄金盡，中門爲異域。", "骨肉且不顧，促刺復促刺。", "世路有趨競，人無一定顔。", "何處是平地，暗水自波瀾。", "君不見建章宮中金明枝，春花落盡蜂不窺。", "雙輪晚上銅梁雪，當春對酒不須疑。", "行路難，君好看。"]}