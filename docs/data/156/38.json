{"author": "張鎡", "period": "宋", "type": "诗", "title": "渭川獵", "paragraphs": ["鳴冬朔風聲披靡，原樹莽蒼枯欲死。", "出門四望來無人，何許翁閒守寒水。", "胸中百萬總活法，閉口不言心自喜。", "姓名絕念公侯前，草野耕夫略相比。", "一朝千乘從空來，照天戈甲光皚皚。", "罾羅不爲彲羆設，果應龜墨收奇才。", "鷹揚元勳塞兩儀，遣爾後嗣恢宏基。", "魯公如棠但射魚，縱得齒革何能爲。"]}