{"author": "張鎡", "period": "宋", "type": "诗", "title": "看澗水自警", "paragraphs": ["昔往靈隠山，寺前貪看水。", "木陰鑑暉彩，泓渟絕塵滓。", "游鯈慣餠餌，敲欄聚如蟻。", "坐翫豈不佳，直須波浪起。", "開閘放三板，驚雷奔壑底。", "如油石上苔，老澱光瀰瀰。", "衣裳任濺灑，輕飈颯盈耳。", "歸來尚入夢，睡覺思未已。", "纍年罕遊山，深居遠廛市。", "林卉漸叢茂，窮幽併餘美。", "疏澗彌百尋，縈紆带蘋芷。", "因風作微瀾，綠皺偏可喜。", "有時日向晚，灣處閒徙倚。", "簟紋韡縠皴，風平一齊止。", "瑠璃瑩不動，最愛中間裏。", "擬將拄杖探，恐破難整理。", "擬將瓦礫投，恐涴難揩洗。", "夾岩桃樹影，迎望青迤邐。", "飛禽既歸宿，獨留老居士。", "足痺未忍去，更欲置床几。", "長繩繫羲輪，不容落西汜。", "倏思家中景，非同借來比。", "已拚閒到老，從老閒至死。", "自此晴便看，其看豈涯涘。", "冥然心有語，功父吾戒爾。", "操行益孤高，謹終當似始。", "靈襟永虛潔，內外非二體。", "行住坐卧處，泥渠亦清泚。", "免令水有言，人汙貽我恥。"]}