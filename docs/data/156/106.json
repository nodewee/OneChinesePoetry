{"author": "戴翼", "period": "宋", "type": "诗", "title": "贈星術黄太史", "paragraphs": ["粵從太極生兩儀，大明生東月生西。", "煌煌兩日照今古，一晝一夜分主之。", "人具陰陽中造化，亦係日月之所舍。", "在日爲命月爲身，所主各隨其晝夜。", "此數定不差毫毛，惜哉庸術其傳訛。", "談命以日不及月，日本昱晝如夜何。", "甘石不作今已矣，星學之精其能幾。", "掌中日月分旦昏，獨有黄生精算爾。", "黄生算到毫杪處，吉凶定如鼓應桴。", "奇哉此術真神祕，世人不知反爲異。", "俗流何可輕與談，吾有潁濱月軒記。"]}