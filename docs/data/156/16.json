{"author": "張鎡", "period": "宋", "type": "诗", "title": "移石種竹橘", "paragraphs": ["野性樂閒寂，况值秋氣清。", "旋即東牆隈，削苔方甃平。", "石立稍退步，薜荔纏珠纓。", "橘香湖海趣，竹翠山林情。", "二物昔所嗜，未暇同經營。", "環種近百竿，葉葉琴筑聲。", "對植纔兩樹，顆顆金玉明。", "交枝與叢稍，拂巾須緩行。", "其間兩席地，幽致吾主盟。", "靜極坐累刻，焉有世慮縈。", "人生會心處，小大景不爭。", "長年興無涯，風月隨陰晴。", "抽萌及吐蕊，預喜春林榮。", "客來開茗鑪，禮意固匪輕。", "作詩漸忘言，此語亦老成。", "杜門安蹇拙，何急謀虛名。"]}