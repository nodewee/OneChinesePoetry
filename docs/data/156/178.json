{"author": "嚴粲", "period": "宋", "type": "诗", "title": "次韻宴坐畫圖", "paragraphs": ["京塵倦來歸，故山喜還璧。", "淡交松桂在，昔別猿鶴憶。", "晚知閒味深，甘爲幽討惑。", "尚念身在山，佳處恐未識。", "看山須全境，一覽盡目力。", "伊誰有巨軸，亭亭挂空碧。", "吾聞古靈匠，能事略翰墨。", "盤礴溟涬初，太素含黼飾。", "妙手斡玄微，鍊此石五色。", "天機一呈露，真宰惜不得。", "寫出萬古愁，蒼茫思何極。", "煙村带遠市，雲樹出峭壁。", "有人閒倚欄，飛鳥亦自適。", "俗間重小景，局促無奇特。", "五日十日畫，大類宋楮刻。", "誰會悠然心，醉來眠對客。"]}