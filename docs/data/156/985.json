{"author": "白玉蟾", "period": "宋", "type": "诗", "title": "丹丘同王茶幹李縣尉高會", "paragraphs": ["佳友品字坐，寒宵未渠央。", "竹亭天籟動，梅塢月華香。", "酒與我爲春，我瘦如松蒼。", "遇酒輒一莞，梅竹侍我旁。", "以詩互塤箎，笑語逐飛觴。", "酒行三四周，五官舞明堂。", "王郎信矣偉，心胸浩琳瑯。", "咳唾亦珠玉，氣習無膏粱。", "頃來赤城天，謁我九華房。", "期俱控綠煙，汗漫遊帝鄉。", "李郎自可喜，契闊俄四霜。", "少日珠庭豐，今愈奕有光。", "手仗六尺藜，叩我青錦囊。", "不思蓬萊路，往昔同商羊。", "年時鼓高志，海上弄干將。", "笑撫蒼崔嵬，眇視碧浩茫。", "一別何沉綿，再見欲飛颺。", "胡不賈酒勇，相與形骸忘。", "燭花已三灺，醉墨方琳瑯。", "此樂良難常，人生易夕陽。"]}