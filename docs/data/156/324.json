{"author": "李龏", "period": "宋", "type": "诗", "title": "蕭寺逢寒食", "paragraphs": ["皇天無私覆，白日照不明。", "覽鏡見白髮，無路通上清。", "惡命如惡草，羞與蕭艾爭。", "春風鼓元造，吹我來吳城。", "繁華久寂寞，車馬猶肥輕。", "寄家盤門裏，古寺如荒塋。", "地頑蘚皮厚，終日無人行。", "囂譊故相遠，妻女多輕驚。", "朝聞勃姑聲，暮聞姑惡聲。", "聲云苦復苦，朝暮難爲情。", "梨花照愁腸，痛似遭五兵。", "一杯寒食酒，誰與論浮生。"]}