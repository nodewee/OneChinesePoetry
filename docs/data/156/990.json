{"author": "白玉蟾", "period": "宋", "type": "诗", "title": "游簡寂觀", "paragraphs": ["手把武夷竹，江山滿吾目。", "落花稱意紅，芳草無心綠。", "雙澗瀉翠璚，羣山斷蒼玉。", "青林隠成帷，碧洞深如屋。", "煙鎖花間猿，雨驚巖下鹿。", "藥爐埋白雲，丹井浸枯木。", "虎岫聳錦屏，龍湫噴銀粟。", "晉人陸修靜，於此曾卜築。", "饑則餌嫩松，寒則披老槲。", "惠遠同種蓮，淵明共採菊。", "當年學阿彌，飛神到天竺。", "舊有曬藥臺，荆棘蔽幽谷。", "舊有朝元石，霧靄籠飛瀑。", "園桃曉猿攀，庭柏夜鶴宿。", "何人建琳宮，先生留寶躅。", "鐵板時敲茶，銅鐘曉喚粥。", "冠褐靄鏘鏘，車馬來僕僕。", "巨壑有魚飛，寒池足鴉浴。", "天高星斗寒，更深鬼神哭。", "到此風骨清，直欲騎黄鵠。"]}