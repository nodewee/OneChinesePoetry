{"author": "白玉蟾", "period": "宋", "type": "诗", "title": "西湖大醉走筆百韻", "paragraphs": ["廼先天皇君，萬有七千祀。", "迄彼大庭時，封於葛天氏。", "邈計幾何年，是生余小子。", "上清太極公，造道窮天髓。", "有晉勾漏侯，煉丹極地肺。", "豈曰其雲仍，容或有肖似。", "阿亾昔吞月，誕日非指李。", "少長異强袌，世家得源委。", "誰言空桑生，乃嗣白仲理。", "少傅仕唐朝，香山號居士。", "不曾受衣盂，漫自訪根柢。", "長是娛林泉，靡復鬨都鄙。", "光景長如絲，功名大似米。", "留情十種仙，托契五窮鬼。", "塵埃日以遥，富貴雲而已。", "允矣躬清明，聽之自贊毀。", "且非筆不鋒，自信文甚綺。", "接踵李杜壇，信威屈賈壘。", "既而倦釣鰲，何以更呼蟡。", "此念輕萬鍾，所懽在四美。", "青帝御山河，東風管紅紫。", "煙寒綠柳顰，日暖黄鸝喜。", "當此醉則歌，悠然起而舞。", "槐陰清晝長，蟬噪新聲止。", "修竹森羣賢，瑞蓮立萬妓。", "頓忘蝸蠅心，坐洗笙笛耳。", "月色凝冰壺，桂花落金蟻。", "風松嘯長林，霜鴈過寒水。", "於心豁然凄，有酒多且旨。", "及無蟋蟀吟，漸至芙蓉死。", "臘雪飛鵝毛，江梅吐玉蘂。", "吟詩三嗅之，對景一莞爾。", "亦以寸心堅，於焉百念弛。", "往時丱角間，縱步禪關裏。", "香象截河流，凍蠅透窗紙。", "洞搜到戶庭，何異喪考妣。", "手接祕魔杈，胸當石砮矢。", "最初悟苦空，旋復學久視。", "雖殊斲雪功，同一標月指。", "鑿井求丹砂，斸雲種枸杞。", "矧當偷蟠桃，亦欲追騄駬。", "神授嚥日書，帝錫驅雷璽。", "那知天可階，是蓋道在邇。", "吾生詎已而，君子誠樂只。", "回首三十年，如之何也矣。", "舊嘗習騎射，馬鞍謾傷髀。", "亦嘗習劍擊，鐔鄽屢擣齒。", "籌略成無庸，韜鈐誰可比。", "東方罷奏書，南郭歸隠几。", "澡慮服葠苓，潔身佩蘭芷。", "然雖羨簪纓，奚若就刀匕。", "展也趣清虛，終焉知本始。", "頃年事四方，重趼啻萬里。", "海嶽靡不周，風煙莫能紀。", "東游衡廬顛，北逮灊皖趾。", "南登蒼梧脊，西噉青城觜。", "雲伴金華棲，月依玉笥艤。", "羅浮山以南，彭蠡水之涘。", "橫笛岳陽樓，飛觴金山寺。", "武夷猿相呼，委羽鶴久俟。", "禹穴鬰𤄷嶆，秦城就頹靡。", "桂林嵐光嬌，甌越海氣詭。", "閤皂青崔峨，麻姑翠迤邐。", "醉尋張陵孫，走遇許遜婢。", "澎浪若山高，浯溪與天峙。", "曾樵鴈蕩中，亦釣太湖底。", "所交皆英豪，初不介彼此。", "素志驂龍鸞，寒厨赦犬豕。", "苦吟思嘔心，俗狀厭擎跽。", "徘述煮笋經，笑補遺民史。", "風騷追蘇黄，寂寞造陶姒。", "饑寒莫熒惑，煉養有憑恃。", "余有黄芽田，旦暮舉耒耜。", "余有白雪蠶，左右置箱篚。", "儘使閑姓名，浩然滿朝市。", "方將山水蒙，毋怪天地否。", "顔舜足儕晞，廣聃敢肩擬。", "但令心以灰，世事盡糠粃。", "造物神與游，天公氣可使。", "伏槽待賞音，焦尾叫知己。", "投閤辱太玄，舞雩風一唯。", "行藏固不同，領略貴有以。", "浮海慨槎仙，臨風喚月姉。", "或疑有箇扅，豈謂惟薏苡。", "若士乘大鵬，跫音卜嫩蟢。", "陰陽諉曰深，血脈微可揣。", "畔岸諉曰遐，舟車容可庀。", "孤鴉喚晴暉，拱鼠濯清泚。", "龜蛇伏劍蟠，雞犬待鼎舐。", "不愁松柏凋，祇畏桑榆徙。", "意馬息驅馳，心兵遂消弭。", "身中玉樓臺，赤子處非侈。", "身外金埤堄，虎臣治不圮。", "疇能弗鴻鵠，而又戀枌梓。", "未免畏白圭，禔身蹈廉耻。", "非將獻黄金，賂天丐福祉。", "决之西則西，可以仕則仕。", "荷鍤死便埋，歸園生爲誄。", "愴神眺高遐，懷寶謹操履。", "我往蓬萊山，世人勞所企。"]}