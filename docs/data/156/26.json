{"author": "張鎡", "period": "宋", "type": "诗", "title": "冒雨往玉照堂觀梅戲成長篇", "paragraphs": ["幽人占斷煙波景，不但春風翠紅整。", "繞堂交互玉崚嶒，月中日下光迷影。", "連年勾引客來看，傳得梅聲滿世間。", "西湖處士英爽在，大叫稱屈撾天關。", "拜言臣生太清苦，孤山昏曉搜寒句。", "水邊籬畔識疎斜，若說栽梅臣實祖。", "五湖散人張志和，讀霓不中原夫科。", "門前水擅南湖號，也種梅花數百窠。", "貪吟豈悟無閒字，置之度外猶餘事。", "掩臣梅譽最難堪，薦菊泉荒空廟祀。", "帝曰往哉女雨師，張園梅開正及時。", "風標霧鎖兩旬日，今歲且使遊行稀。", "從來奇觀偏宜罕，何妨別具看花眼。", "不須緣木及守株，時來一釂玻瓈醆。", "晴多每厭蜂蝶狂，妖濃不類南枝香。", "未如就作水仙戲，水精纓珮鮫綃裳。", "素鱗宮闕龍牙牀，瑶麟琪鳳森騫翔。", "洗湔塵坌凝冰霜，是名清浄富貴鄉。", "舉瓢無庸酌天漿，芳槽壓酒銀淋浪。", "桃花流水名漸彰，一醉百榼嗤斗量。", "和靖此樂恐未嘗，大癡小黠聲利場。", "得失分定休自忙，詩成鯉魚爲傳將。", "一閲嗔妬俱已忘，却須信我計頗長。"]}