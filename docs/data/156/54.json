{"author": "張鎡", "period": "宋", "type": "诗", "title": "叔祖閣學生朝以丹砂鑄酒盃爲壽", "paragraphs": ["真人玉練超塵質，尚假金鹽煮堅石。", "要知草伏砂最難，護氣延年本仙術。", "神爐秘炭呼祝融，日月出沒奔朱龍。", "至今受化感靈藥，異寶具體專奇功。", "鑄盃獻公酌沆瀣，雕盤棗實如瓜大。", "飛瓊鼓簧雙成笙，醉色渥丹天所愛。", "東風吹萬纔兩旬，誕序更數三千春。", "丹砂爲金金生沙，坐閲東海揚車塵。", "全才備德難具陳，紫樞黄閣旋洪鈞。", "願從宏芘托此身，舉杯論文日相親。"]}