{"author": "白玉蟾", "period": "宋", "type": "诗", "title": "懷仙樓歌奉呈鶴林尊友", "paragraphs": ["閩爲昔無諸，山水實秀嫵。", "其間多神仙，後先各軒翥。", "任敦丹井寒，董奉杏壇古。", "雲飛鄧伯元，風御王玄甫。", "烏石隠士周，霍童仙君褚。", "王霸騎白龜，徐登跨黑虎。", "趙炳石室空，薛丕梅溪舉。", "何家九弟兄，黄老一宗祖。", "無處覓榴花，曾巔但煙雨。", "此身猶埃塵，不得奉笑語。", "偶亦嗜好同，於焉問出處。", "彼美彭鶴林，往在神霄府。", "名位居瑶臺，觴詠揮玉麈。", "不入鵷鷺行，甘與猿鶴侶。", "清譽塞江湖，大手壓燕許。", "西北有高樓，懷仙扁其所。", "生晚不同時，悵欲與爲伍。", "青蛇吼雲崖，黄鶴眇星渚。", "去去無消息，忡忡鎮凝佇。", "天上多歡娛，世間厭凄苦。", "鸞鳳相招携，雲泥少間阻。", "幾回心欲飛，不覺手自舞。", "倚欄數百年，歸日指可僂。", "先謁南華宮，次謁西王母。", "獻之以玉環，酌我以璚醑。", "何必偷蟠桃，儘可擘麟脯。", "回首視蓬萊，三點煙如縷。"]}