{"author": "張鎡", "period": "宋", "type": "诗", "title": "簡喻叔奇工部沈無隠寺簿", "paragraphs": ["園居懶成癖，駕言何所之。", "出門無妨看好雪，粉地玉天相範圍。", "氣增坐車熱，旋換白鹿騎。", "不須携古囊，詩句隨雪飛。", "故人昨遷官，過我睡掩扉。", "登堂謝不敏，款話俄移時。", "咨詢玉照三百樹，縱未放花堪舉巵。", "當約香山翁，共了此段奇。", "喜歸步林曲，問梅梅有辭。", "相看兩經年，非無主人知。", "去春偶晴多，昏曉無不宜。", "靜來藜杖橫，笑去綸巾欹。", "琉璃巨鍾深數指，月底四弦驚鵲起。", "興濃何必斷吟鬚，快寫新詞歌皓齒。", "燭遥照路不照花，三更露壓星斗斜。", "明床氈穩半酣寢，頭上最愛香雲遮。", "明朝再來看，亦復送落霞。", "尤物到了奇，飄英覆泥沙。", "非徒隨步白錦茵，轉首綠蔭森交加。", "于今雪見五六白，斂衽何辭讓渠色。", "但催佳客犯寒來，我自有花開頃刻。", "言餘試摇枝上凍，已覺欣欣芳萼動。", "或如紅豆或如椒，若說供詩儘禁用。", "星郎農簿辭林鳳，素有聲名過屈宋。", "訪余必待巧乘閒，却恐梅花解嘲弄。"]}