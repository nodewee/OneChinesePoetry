{"author": "張鎡", "period": "宋", "type": "诗", "title": "寄春膏牋與何同叔監簿因成古體", "paragraphs": ["蘇州粉牋美如花，萍文霜粒古所誇。", "近年專製淺蠟色，軟玉瑩膩無纖瑕。", "盤門繫纜高橋住，呼僮徑訪孫華鋪。", "琱鎪紅碧任成堆，春膏且問如何去。", "乃知剡溪桃花黄，楮君同譜生殊鄉。", "買來論擔不計數，直候東風花草香。", "其時霢霂吹微雨，潤物無聲略膠土。", "展開千幅向曉空，漬染都勻始輕杵，擣成一色堅且明。", "幽具本豈鑽公卿，要供海內覓句客。", "覓句只今誰有名，月湖老仙居胄監。", "詩好工夫到平淡，寄分聊當野人芹。", "莫充諫藁恐被焚，便將演綸登北門。"]}