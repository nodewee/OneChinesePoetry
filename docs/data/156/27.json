{"author": "張鎡", "period": "宋", "type": "诗", "title": "千葉黄梅歌呈王夢得張以道", "paragraphs": ["笛聲吹起南湖水，散作奇葩滿園裏。", "被春收入玉照堂，不逐餘芳弄紅紫。", "一春開霽能幾時，江梅正多人來稀。", "光風屈指已過半，頼有緗蕊森高枝。", "今朝拄杖偏宜到，暖碧紅烟染林草。", "悠然試就花下行，便有疎英點烏帽。", "細看寶靨輕金塗，密網粲綴萬斛珠。", "一香舉處衆香發，幻巧更吐冰霜鬚。", "叵羅盛酒如春沼，不待東風自開了。", "呼童撼作晴雪飛，雪飛爭似花飛好。", "上都賞翫爭出城，日高三丈車馬塵。", "誰能擺脫熱官與銅臭，肯學花底真閒人。", "時平空山老壯士，不得滅秦報君死。", "鷄鳴撫劍起相歎，夢領全師渡河水。", "吾曹恥作兒女愁，何如且插花滿頭。", "一盞一盞復一盞，坐到落梅無始休。", "無梅有月尤堪飲，醉卧蒼苔石爲枕。", "醒來明月別尋花，桃岸翻霞杏堆錦。"]}