{"author": "李龏", "period": "宋", "type": "诗", "title": "短歌行", "paragraphs": ["日月出又沒，貴賤同一塵。", "求榮不求辱，利欲相紛綸。", "鯨魚張鬣海水沸，擬學長生更容易。", "不知中有長恨端，秦亡祖龍失天地。", "野草白根肥，鳳雛長忍饑。", "人生過五十，何用假光輝。", "四時相催節回換，烏頭雖黑有白時。", "一尊綠酒綠於染，有歌有舞聞早爲。", "庭前芳樹朝夕改，可歎年光不相待。"]}