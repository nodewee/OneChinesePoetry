{"author": "張鎡", "period": "宋", "type": "诗", "title": "茂洪赴漕試歸苦目疾", "paragraphs": ["潘侯兩鬢光如月，盡日看山常拄笏。", "經營菽水纔有餘，赴調無心况干謁。", "少年習氣秋來發，較藝文場肆猖獗。", "揚沙風起晝昏冥，點漆歸來似泥淈。", "我生正欠封侯骨，硯破編殘徒矻矻。", "與君發願繡佛前，綺語機心回樸訥。", "內觀靈府窮丹闕，虛室生明照毛髮。", "却將目力寫新詩，巖電千年不埋沒。"]}