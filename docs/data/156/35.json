{"author": "張鎡", "period": "宋", "type": "诗", "title": "奉祠雲臺題陳希夷畫像", "paragraphs": ["張子爲人懶無對，遮手一官追行輩。", "撲緣埃壤半年餘，亡補公家真合退。", "病羸應念故園荒，連緘力扣中書堂。", "琳宮分秩問天得，給舍便喜書敕黄。", "沉疴返舍倏去體，涸鮒順水回春塘。", "壁間先掛陳處士，案上更置銅爐香。", "易編與我爲四友，一段因緣殊不偶。", "從容何止兩歲期，自此相依當耐久。", "清腴氣貌儼如生，入京尚想騎馿行。", "世間大事硬漢了，物有所重有所輕。", "後來一曲愈可尚，不暇隨人作卿相。", "急歸依舊白雲鄉，忍使猿驚空蕙帳。", "東吳西華遥相望，海霧天風正摧盪。", "無邊花月自依春，來伴南湖詩酒舫。"]}