{"author": "李龏", "period": "宋", "type": "诗", "title": "前有一樽酒", "paragraphs": ["前有一樽酒，主人奉客客稱壽。", "君不見麟不能飛，鳳不能走。", "龜靈於人，龍死於鬭。", "山有時兮崩，河有時兮决。", "秦皇求仙竟不成，梁皇佞佛何曾徹。", "我今爲君拂青萍，履明月，奏雲和，歌白雪。", "洗滌塵埃九折腸，澡瀹風雷三寸舌。", "上願天子聖，下願宰相賢。", "字民之官不愛錢，四夷妥帖無狼煙。", "有田負郭安里{厘/灬/土}，秋堂夏屋臨平川。", "左手黄卷右青編，糟糠功名一百年。", "坐上日日延俊秀，子孫孫子相綿綿。"]}