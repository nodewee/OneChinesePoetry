{"author": "張鎡", "period": "宋", "type": "诗", "title": "讀蕭何傳有感", "paragraphs": ["漢祖肇炎圖，三傑咸輔翼。", "功成及酬賞，相國獨第一。", "發蹤指示語，誰曰匪其實。", "焉知英主心，方謹操縱術。", "勳高疑益深，固異亭長日。", "守關忠弗念，置衛防百出。", "堂堂明且審，自計亦無失。", "護軍給餉饋，入秦收圖籍。", "用智既有餘，保身豈難必。", "遜封散宏財，非真召平力。", "汙名起田宅，猶愈受斧鑕。", "終加恭謹辭，賢哉史臣筆。"]}