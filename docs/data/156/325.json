{"author": "李龏", "period": "宋", "type": "诗", "title": "飛仙篇用周草窗韻", "paragraphs": ["明星燦白石，八極傍無端。", "羽駕紫霞表，月窟春闌珊。", "三元流珠秘，換骨初不難。", "彈指一塵刼，世人漫愁歎。", "王喬羨門生，鸞鶴常媻媻。", "剛風導旛旟，冉冉如飛翰。", "仙人攬六著，著以赬玉盤。", "上朝東華閣，主君顔渥丹。", "邀我小稅駕，爲說平生歡。", "彤雲爍羽袂，鼇背晨光寒。"]}