{"author": "李龏", "period": "宋", "type": "诗", "title": "婺源琉璃萬燈歌", "paragraphs": ["婺源燈匠奪天巧，做出新燈極精好。", "細細琉璃萬縷中，織得禽魚及花草。", "錦娘眷眷繡娘羞，煌芒五色燿冰毬。", "江梅盈枝玉彯蘂，離枝滿樹紅堆頭。", "水晶不瑩珠璣冷，屏間雲母空烘影。", "百尺長竿橫畫梁，寶蓋懸空繫纖綆。", "綠灧鱗鱗晃曲波，斜岡蹙蹙映平坡。", "瓶中梔子豆心綻，籃裏海棠絨带拖。", "午夜高堂明似晝，璧月涵光燦星斗。", "蠟香坱靄焰春陽，錦光倒射金杯酒。", "此燈絕妙世間無，乃是婺源燈畫圖。", "梁園下客非夸大，從今不必說姑蘇。"]}