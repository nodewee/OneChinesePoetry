{"author": "張鎡", "period": "宋", "type": "诗", "title": "太平印歌", "paragraphs": ["修溪檢校閒桃李，暗記蒼苔唯屐齒。", "野鴛時看立汀沙，个字分明尤足喜。", "金駝銀鼻豈關念，夢月當窗印寒水。", "閨門瓜戍忽臨期，交與銅章令滌視。", "篆文春蚓紅縈纏，背刻太平興國年。", "因記太宗全盛日，車書萬里恢山川。", "吳王納地初改郡，錢塘國勢猶依然。", "治中選任不輕予，縱受往往皆前賢。", "顧我何人來冒綴，迂愚縮朒仍孤顇。", "買臣雖陋會稽懷，靖節殊慙彭澤棄。", "職分猶得按西湖，岸址防侵除葑穢。", "汎舟何事最官况，屬玉鵁鶄總徒隸。", "無煩移牒水仙王，徑寫新篇就印章。", "給露洗開千樹色，支風吹發萬荷香。", "持歸桂隠真堪樂，世界清凉似巖壑。", "更將此印印渠詩，是我前生那得知。"]}