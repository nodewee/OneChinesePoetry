{"author": "白玉蟾", "period": "宋", "type": "诗", "title": "筆架山", "paragraphs": ["吾是瑶臺翰墨仙，操觚弄槧玉皇前。", "翻雲爲墨海爲硯，一片寒空如雪牋。", "兔豪象管用不得，倒蘸崑崙醉鈎畫。", "當年染罷八角芒，金闕上章求放逸。", "三峯坐斷江南天，臨汝城頭蒼蒼然。", "狀如筆架翠起伏，與吾閣筆齁齁眠。", "山靈驚呼猿鳥亂，清魂復被風吹散。", "起來叫問山前人，幾度松枯白石爛。"]}