{"author": "張鎡", "period": "宋", "type": "诗", "title": "呈尤侍郎陸禮部", "paragraphs": ["今春少晴天，雨聲常綿延。", "曉來羲車展雲出，射我屋瓦生蒼烟。", "憶昔既冠時，壯志平幽燕。", "先王手扶太極起，餘事未竟騎星躔。", "誓將膽與腸，剖析帝座前。", "出師先定董郭薦，此老妙處心默傳。", "甲庚子亥繫宿業，古來局殺英與賢。", "蒼華蕭蕭葯裹側，不覺轉盼霜滿顛。", "因念夢境中，此亦非小緣。", "枉教心無片餉息，形氣自賤欲火然。", "一根返源六根了，如何不遣情勾牽。", "今朝好春風，歌鳥如管弦。", "花香舒錦機，次第鋪我園。", "柳柔曳金繩，高下拂我船。", "伸臂攬六龍，莫過桑榆邊。", "披猖車尾霞，丹碧如旂旜。", "幻作萬石酒，爛醉三千年。", "世間生死俱掃空，况復戲弄冕與軒。", "江西揚子雲，道院方晝眠。", "來書拆半月，欲報懶欲忺。", "許我詩五十，方得見六篇。", "清腴似陶謝，尤覺詞精便。", "尤陸二丈人，和答尚未全。", "賤子焉敢繼，口誦心膂鎸。", "此月小築成，南湖向西偏。", "規模從簡儉，門牆抵人肩。", "池亭巧相通，萬竹夾澗泉。", "風月豈易量，肯換閒憂煎。", "懷公不能休，語盡終難宣。"]}