{"author": "張鎡", "period": "宋", "type": "诗", "title": "鴉舅辭", "paragraphs": ["自從結廬依北城，入夏常聽鴉舅聲。", "五更欲盡日未上，繞樹往往偕鷄鳴。", "想欣綠草露光濕，漸喜茂蔭晨輝清。", "道人披衣起危坐，睡思頓去毛骨輕。", "既免待旦赴朝集，祗欲和月隨農耕。", "人言外甥多似舅，爾甥天資太濁陋。", "固宜相見屢施拳，使瞻在前忽在後。", "衣裾峭整紫翠長，更學燕燕玄爲裳。", "鵲并鸜鵒定通譜，名曰鵯鵊字未詳。", "我園聽鶑兼撫鶴，閒亭本是無心作。", "未能授館專爲君，萬竹千松且同樂。"]}