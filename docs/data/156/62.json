{"author": "張鎡", "period": "宋", "type": "诗", "title": "次韻曾侍郎", "paragraphs": ["世上曾誰歌白雪，慨歎風人聲屢咽。", "旋蟲時叩豈無聞，盡發宮商方應節。", "江西源正非旁流，文清詩名不易收。", "師承吏業特餘事，一門玉律誇中州。", "了知著脚最高處，不局晚唐脂粉路。", "涪翁時異屹相望，龍勺彝樽滿堂聚。", "昔人詞賦上三都，未必獻納裨皇居。", "且今司刑掌邦賦，羔羊化行無詐狙。", "孤生奚貪芻豢說，一飯跏趺諸想滅。", "案頭何用寶傳燈，自有公家論語說。"]}