{"author": "張鎡", "period": "宋", "type": "诗", "title": "看雲", "paragraphs": ["老夫自從歸南湖，兩眼用處不敢虛。", "對人豈暇作青白，尚乃懶閲燈前書。", "只將看山并看水，山愛煙晴水風起。", "今朝所向更出奇，極目陰雲滿空裏。", "千千百百巨石堆，一一十十猛獸來。", "春濤忽捲大海動，曉陣漸壓孤城摧。", "當中一抹如龍卧，頭角深藏鱗鬣大。", "濛鴻杳渺却斜明，高烏爭飛欲驚墮。", "須臾變化疑有神，億萬里碧無點塵。", "以知傑觀我已得，模寫詎肯煩他人。", "歸來爲渠急揮掃，自笑粗狂乏新巧。", "莫言雲去沒人知，處處是雲雲是詩。"]}