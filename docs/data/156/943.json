{"author": "白玉蟾", "period": "宋", "type": "诗", "title": "長歌行", "paragraphs": ["厥初由閥閲，吾志在林泉。", "爲舜不無地，睎顔儘有天。", "魚蟲猶可佛，雞犬皆登仙。", "顧我非六六，荷天良拳拳。", "幼時氣宇壯，長日文彩鮮。", "琴劍微暖席，江湖動經年。", "異乎三子撰，契彼五家禪。", "既已出洙泗，從而師偓佺。", "肩依洪崖右，道在靈運前。", "所得既天祕，與交又國賢。", "可圖大藥資，以辦買山錢。", "東訪鼎湖浪，西尋蒼梧煙。", "一寸百煉剛，半生雙行纏。", "簪紳非無欲，魚鳥從所便。", "逸興五湖闊，虛名四海傳。", "飽餐青精飯，細讀黄石編。", "頃自七閩出，放焉迷市廛。", "紅塵刺人眼，名利交相煎。", "富貴已嘗鼎，雲霄當著鞭。", "蹉跎度青春，遲暮即華顛。", "且有安期棗，與夫泰華蓮。", "高陵易爲谷，滄海俄成田。", "光景亦倏忽，物華隨變遷。", "仰天時一笑，顧影長自憐。", "紫府何冥邈，青鸞何沉綿。", "蓬萊雲渺渺，小有月娟娟。", "策足青霞路，收功黄芽鉛。", "上以游太虛，下以窮九淵。", "輦轂氣所王，湖山樂無邊。", "飄然復何往，此去如蛻蟬。"]}