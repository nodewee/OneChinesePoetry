{"author": "張鎡", "period": "宋", "type": "诗", "title": "戲效樂天體", "paragraphs": ["去日不可再，來日焉可虛。", "直待百事足，漫把四大拘。", "黄河幾曾清，白髮莫旋烏。", "全福貴安然，真樂難强圖。", "朴直自許我，才能不如渠。", "已盟方寸心，免苦六尺軀。", "登臺值明時，擊壤容匹夫。", "輕車歷野寺，小船泛晴湖。", "金鯽池內觀，白猿洞前呼。", "孤山未學林，長堤且懷蘇。", "珍實不滿器，醇醪只携壺。", "更带兩耳鐺，旋煮四腮魚。", "意均飽暖適，迹或升沉殊。", "達人曠大觀，萬象歸一途。", "丹鼎鷄變化，佛性狗有無。", "快答此話頭，擬議計即疎。"]}