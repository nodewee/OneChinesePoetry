{"author": "張鎡", "period": "宋", "type": "诗", "title": "次韻傅景夏見贈兼簡徐季益", "paragraphs": ["懶情妨勇志，闇識乖明時。", "昔人嗟遠矣，有夢那見之。", "百計諧余衷，第一證以詩。", "合處即券鑰，寧問渠爲誰。", "端居偪仄胸，旦旦荆榛披。", "又如涸轍魴，縱漾清塘陂。", "宗旨要領會，法律忌脫遺。", "泚筆漫擬古，深扃愧無奇。", "寒松凜顔采，恥競桃李姿。", "疲馬借康莊，敢對騏驎馳。", "自娛成自虐，苦心到肝脾。", "孰真念本願，頗或譏繁詞。", "君侯忽我予，臭味幾夙期。", "何時結幽磐，開徑通雙扉。", "花明鶑錦薌，竹暗蜂烟霏。", "應緣更數載，遮莫俗驚窺。", "偉編昨珍投，如病和扁醫。", "月臺氣醇茂，共社當肩隨。", "火龜莫視兆，叶吉庸奚疑。", "解頤持此先，詎須匡鼎來。"]}