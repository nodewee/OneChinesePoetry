{"author": "張鎡", "period": "宋", "type": "诗", "title": "陳子西投贈長句走筆次韻奉酬", "paragraphs": ["作詩我恨無新功，良田所積未始豐。", "君侯何事有此癖，判却不費平生窮。", "容臺故人作書至，百篇古體緘幐中。", "剪裁雲霧閒孔翠，此尚人力虧天工。", "請君直道當下語，莫擬世俗紛華蟲。", "古人規繩亦謝去，豈不自已光圓融。", "大千沙界大千海，置之足上升天宮。", "到頭只是舊時我，不妨自就聲律籠。", "若能言下便領得，老夫衣鉢當傳公。"]}