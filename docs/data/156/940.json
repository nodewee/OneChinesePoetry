{"author": "白玉蟾", "period": "宋", "type": "诗", "title": "黄葉辭", "paragraphs": ["男兒鐵石腸，遇秋多凄凉。", "節物遽凋變，今古堪悲傷。", "西來白帝風，暗驚萬葉黄。", "拚與舞零落，此意付夕陽。", "堪嘆遠行子，隻影天一方。", "佳人去不返，蒼煙冥八荒。", "對此一黯然，兩鬢沾吳霜。", "自顧蒲柳姿，眇在煙水鄉。", "晚汀慨鴻鴈，夜浦羞鴛鴦。", "何當從宋玉，問路遊高唐。"]}