{"author": "張鎡", "period": "宋", "type": "诗", "title": "夜坐放歌書興", "paragraphs": ["列星光芒遠近同，天河橫來壓孤篷。", "溪容一碧看未盡，轉入客子詩筒中。", "筒中滿貯千張紙，一路山川供役使。", "古來霅水足高人，吾宗首說玄真子。", "都緣抱負經濟才，有口掛壁常懶開。", "樵青漁童與共載，大勝俗侶成羣來。", "可憐當時只名重，野鶴乘軒失威鳳。", "雖聞肖像登九重，收奬空言亦何用。", "過五百年孫更癡，布裘椶屩骨格宜。", "特來乃祖舊遊處，三叫庶幾親見之。", "見之不見俱莫問，人生只合將閒論。", "倘來簪紱付兒嬉，聖賢用晦初未悶。", "拍舷還望星與河，此身或是張志和。", "一杯更醉投床睡，明日歌聲猶震地。"]}