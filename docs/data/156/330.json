{"author": "李龏", "period": "宋", "type": "诗", "title": "採桑行", "paragraphs": ["採桑東陌頭，日出紅光流。", "採桑南陌頭，和風滿桑鉤。", "採桑西陌頭，日落烏颼颼。", "採桑北陌頭，明月照歌樓。", "携籃敢憚遠，手胝足成趼。", "蠶饑恐歸遲，一日三四返。", "昨朝蠶三眠，燈前微合眼。", "夢中見征夫，短衣供築版。", "庭樹啼霜鴉，夢回自天涯。", "小姑報蠶起，蓬鬢忙梳爬。", "相望萬餘里，那敢興怨嗟。", "出門還採葉，細雨濕桐花。"]}