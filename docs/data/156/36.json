{"author": "張鎡", "period": "宋", "type": "诗", "title": "陸編修送月石硯屏", "paragraphs": ["何年商顥澄中秋，中光列籍稀校讎。", "冰輪充滿不復玷，玉斧棄置無煩修。", "蝦蟇遁走兔老黠，歷歷可認渾銀樓。", "揚光厭倦落凡眼，臭黄漲霧紛蜉蝣。", "收芒轉彩向林壑，孕秀石腹非雕鎪。", "夜深輝怪想出沒，肯混瓦礫埋荒幽。", "地神竦踴競持護，山鬼睥睨潜驚媮。", "扶疎檜影亦透入，非假幻化人能不。", "誰將作屏伴几硯，窗日互耀摇雙眸。", "三山放翁實贈我，鎮紙恰稱金犀牛。", "翁今鉅宋清廟器，咸鐘韶磬鏗鳴球。", "所學况不負天子，報國豈暇官資謀。", "子虛賦傳賜科第，始計兵說裨宸旒。", "傾城寵易妬亦速，巴蜀寄宦甌閩遊。", "仙風俠氣愈卓越，錦袍玉局當朋儔。", "平生專車祗文藁，江漢萬古詞源流。", "崑崙坱圠大巧在，乃欲繪畫真堪羞。", "精神聞道尚遒緊，恨未面覿肝腸投。", "此屏遠送有深意，絕勝龜甲圍香篝。", "用張舍避立必直，銘戒要我參李尤。", "拙詩酬貺忘不韙，是亦一癡何從瘳。", "菱租魚市仰高詠，乘輿未果隨子猷。", "來春流水鱖肥好，看我坐釣書船頭。"]}