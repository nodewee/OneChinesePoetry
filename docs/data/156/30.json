{"author": "張鎡", "period": "宋", "type": "诗", "title": "跋周昉畫錫宴圖", "paragraphs": ["汾陽賸建扶危功，清議那有魚軍容。", "倖人恃寵自矜伐，似可唾去極力攻。", "今也束带比肩立，絕口不問如盲聾。", "水衡有錢誰敢費，設席授几爲爾供。", "金鵝罩底果何品，異饌定不人間同。", "翠環玉勺未分勸，坐列有序隨卑崇。", "君恩天大且籠蓋，天意不假人方窮。", "鳳凰五章爲世瑞，亦許梟獍鳴雌雄。", "西山靈木作上藥，道旁惡草翻茸茸。", "方圓白黑正殊調，端在處者全吾躬。", "魯叟當年諾陽虎，望之計拙排顯恭。", "我披此畫屢歎息，杜老謀深言至公。"]}