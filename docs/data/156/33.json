{"author": "張鎡", "period": "宋", "type": "诗", "title": "朱師關畫梅溪春曉圖", "paragraphs": ["梅溪之水何清哉，萬頃玉碧天邊來。", "兩山拱挹各異狀，上有磅礴巨石散落生莓苔。", "松蘿籠蒙共糾結，带映萬蕊紛瑶瑰。", "香繁粉豔露凝濕，下視凡卉真輿臺。", "露裾褊褼彼仙子，褰裳矯首遥相俟。", "心清悟物思相羊，指點八極供翱翔。", "胎仙舞空爲前導，紫芝煜煜更芬芳。", "時當初霽放曉色，赫日滉漾咸池光。", "羅浮幽夢奚煩數，西湖漫賦橫斜句。", "相逢弭棹定情親，翠杓瑶罌恣傾舉。", "東鴉西兔從飛馳，維北有斗南有箕。", "化工精妙得師旨，寫入縑素不使捐毫釐。", "何當著身此溪上，溪清梅白森相向。", "吾與二子成三人，共看桑田乾海浪。"]}