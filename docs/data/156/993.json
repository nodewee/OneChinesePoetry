{"author": "白玉蟾", "period": "宋", "type": "诗", "title": "明發石壁菴", "paragraphs": ["有客東北來，翩然袖青蛇。", "掀髯石壁前，人間日已斜。", "前望羅浮山，千峰如排衙。", "魚龍吹海水，洒雨行天涯。", "何處安期生，種棗大如瓜。", "見說蒲澗中，尚有九節芽。", "後來葛稚川，亦得飯胡麻。", "自汲水簾洞，笑嚥黄金砂。", "海山冥古今，縹緲煙月賒。", "急呼南海神，采采扶桑花。", "我欲騎天風，去歸五雲家。", "整衣謁紫皇，及此鬢未華。", "嗟彼紅塵人，還如兔在罝。", "胡不學飛仙，白日昇九霞。"]}