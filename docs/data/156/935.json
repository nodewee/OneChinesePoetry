{"author": "白玉蟾", "period": "宋", "type": "诗", "title": "妾薄命", "paragraphs": ["妾居西北方，容貌亞冰雪。", "妾長嗟無媒，孤影對明月。", "頭綰墮馬髻，脚襯凌波襪。", "釵梁溜金鳳，舞带蒙錦纈。", "頸瑳素玉圓，胸瑩新酥滑。", "翠靨中蛾眉，瑶花嚲鴉髮。", "腰裊柳絲輕，臉潤桃花發。", "出郊乘紫騮，蔽目舉青繖。", "不敢一回首，煙際暗愁結。", "誰家白面郎，志氣何飄揚。", "使妾一過眼，吾肉燔如湯。", "自惟父母嚴，折花回倚牆。"]}