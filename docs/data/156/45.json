{"author": "張鎡", "period": "宋", "type": "诗", "title": "馬當山水府廟", "paragraphs": ["江長九月秋氣豪，霜明岸老天愈高。", "羣真下集水仙府，丁東佩玉聞雲璈。", "修塗隨處愜奇觀，况此樓殿臨烟臯。", "割牲釃酒禱靈貺，順風掛席輕狂濤。", "褊褼數鶴摩空舞，戛然長鳴更凄楚。", "飛來木末獨移時，不逐昏鴉亂洲嶼。", "人言馬當船過難，我喜浩興超然間。", "便須擊楫自此去，指呼萬騎恢河關。"]}