{"author": "張鎡", "period": "宋", "type": "诗", "title": "蚊", "paragraphs": ["連夜雨作污渠泥，枯莖蠹葉紛滿蹊。", "塘坳蠕蠕長科斗，罋腹攘攘翔醯鷄。", "濕生別種蛆蛭類，倒擲橫跳浮却墜。", "晴風一旦略噓吹，便解飛騰添足翅。", "初即陽光緩緩遊，鼓隊趨羣屋角頭。", "雪片有聲飄作陣，楊花無樹輥成毬。", "爾自與人風馬牛，緣何耳邊鳴啾啾。", "鳴啾啾，未爾罪，撲鬢噆膚驅不退。", "有時深夜呵殿來，惱亂書燈猶作祟。", "何人當年假爾名，曰蚊豈爲文足稱。", "斕斑不過脚似豹，勇健未必拳如鷹。", "蚊吾語汝汝切聽，爾詎不聞大鵬舉翼辭南溟，上九萬里如雲興。", "爾又不聞鳳凰來儀虞帝庭，九章備體參四靈。", "奚曾逐逐專囂塵，固知比擬非其倫。", "我園牆陰容爾停，自全且效腐草螢。", "吸露大勝血肉腥，口業既免報漸輕。", "不然薰燎滅爾形，吾言匪妄如日星。"]}