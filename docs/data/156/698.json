{"author": "李龏", "period": "宋", "type": "诗", "title": "公無出門", "paragraphs": ["天迷迷，地密密，海漫漫。", "身若倉中鼠，遲回出門難。", "大道冥冥不知處，小人心裏藏崩湍。", "我亦爲君長嘆息，炊沙作飯豈堪喫。", "棘鍼生猛義路閑，太華磨成一拳石。", "不懼天地傾，津涯浩難識。", "龍蟠泥中未有雲，封狐雄虺自成群。", "人生結交在終始，細人何言入君耳。", "歸卧東窗兀然醉，任他上是天，下是地。"]}