{"author": "白玉蟾", "period": "宋", "type": "诗", "title": "明妃曲", "paragraphs": ["行行莫敢悲，一死復千怨。", "脫身歌舞中，姊姒不足戀。", "蠻帳紫茸氈，雖卑固不賤。", "昔在後宮時，幾見君王面。", "君王有鳳偶，不數芹邊燕。", "儻曾賜御覽，豈爲畫所幻。", "粉黛相嶔巇，亦懼人彘變。", "但念辭鄉國，遠適堪慨嘆。", "此時漢無策，聊塞呼韓願。", "非無霍嫖姚，兩國慮塗炭。", "欲寬公卿憂，隻影非所羨。", "敬將金繒行，不覺淚珠濺。", "請行安得辭，心心存漢殿。", "所憐毛延壽，既殺不可諫。", "馬蹄蹴胡塵，曉月光燦燦。", "悽愴成琵琶，千古庶自見。", "他時冢草青，漢使或一奠。"]}