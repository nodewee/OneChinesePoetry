{"author": "張鎡", "period": "宋", "type": "诗", "title": "前有一尊酒行", "paragraphs": ["霖雨半月今夕晴，風堂人稀燈燭明。", "凉蟲咽咽傍牆竹，聽久但促孤愁生。", "愁生欲伏誰驅遣，渾汗翠液玻瓈軟。", "五斗一石非所長，興來亦覺滄溟淺。", "我生早患難，對酒無可娛。", "辛勤識字不得力，漫事爾雅箋蟲魚。", "痛心曩昔親庭趨，從容侍飲情有餘。", "醉譚先烈從巡初，豈但勇力清疆隅。", "公侯將相隨指呼，親挾日馭升天衢。", "墓碑神龍護寶書，勳庸槩見中全疎。", "機危謀大世莫睹，頼有帝訓昭難渝。", "用心若比某人輩，相懸萬里非同途。", "坐間歷歷言在耳，風木纏悲淚鉛水。", "茫然此事莫輕論，不如盡付金樽裏。", "神仙恍惚休强尋，壯士易老難爲心。", "要須出處任天運，况我自判歸山林。", "一杯復一杯，無客誰同斟。", "案間幸有李白舊詩數百首，試讀精爽飛雲岑。", "安得同渠游，霓裾碧瑶簪。", "回頭却謝髠卓輩，棄置禮法幾荒淫。", "何如高吟泣鬼神，模寫造化歸無垠。", "誰能狸膏金距學鷄鬭，起捉簷柱矯首落落看星辰。"]}