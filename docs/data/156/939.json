{"author": "白玉蟾", "period": "宋", "type": "诗", "title": "歲晚書懷", "paragraphs": ["歲事忽婉娩，旅懷良爾悲。", "風霧起無邊，雨雪凄霏霏。", "豈無銷金帳，唱飲羊羔兒。", "寄食他人門，屏息從所依。", "鵰鶚翔九天，鷦鷯巢一枝。", "煙霄有熟路，我當何時歸。", "人間自富榮，信美非所宜。", "朱顔日已改，華髮漸復稀。", "觸目思遠人，勝賞懷昔時。", "園林向衰謝，青山吞斜暉。", "坐久露華重，吟殘雲意遲。", "晴空清已曠，寒月滿我衣。", "莫言一杯酒，容易相對持。", "病鸐棲草亭，會須唳聲飛。"]}