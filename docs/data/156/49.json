{"author": "張鎡", "period": "宋", "type": "诗", "title": "謝豈菴餉澄粉圓子", "paragraphs": ["老蚌嘗聞生合浦，射彩飛芒互吞吐。", "都緣晝夜兩跳丸，縈繞須彌照寰宇。", "金鴉遠逐銀蟾蜍，傳孕億萬皆成珠。", "荒寒海際人罕見，第取服用充珍娛。", "吾宗皎皎青雲器，神餐玉方曾屢試。", "細淘瓊粉滴成泥，幻出勻圓乃無異。", "開奩驚睨未敢傾，蔗霜作伴眼爲明。", "始知可助非時供，餦餭糜糗難爭衡。", "當年魏珠徑寸照乘日，不聞堪鬻資人食。", "漢臯所遇若鷄卵，解贈未竟佩亦失。", "寒宵書窗黄葉鳴，焉有李白力士鐺。", "敲冰然竹喚沙釜，未喜蟹目先蠅聲。", "須臾湯沸投香顆，一顆光浮膩仍夥。", "絕勝車載薏苡歸，誤與文犀遭譖禍。", "但聞頗勞纖指功，慰饕塞饞那可窮。", "從今休遣長須送，我自煨芋聽松風。"]}