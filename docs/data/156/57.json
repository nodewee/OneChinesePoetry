{"author": "張鎡", "period": "宋", "type": "诗", "title": "南園叔祖生日", "paragraphs": ["當途老稚遮不住，京口屯雲饑待哺。", "平生四海廟廊姿，八處蕃宣俱暇豫。", "紹興元勳如日懸，承家有人光後先。", "驥行萬里要老大，天公已與青松年。", "愚孫窮好祗林藪，日汲菊潭清釀酒。", "欲往壽翁道阻修，遥問長江借升斗。", "人間樂事唯逍遥，蓬萊方丈非迢迢。", "詩成喚鶴銜將去，認取南陽卧龍處。"]}