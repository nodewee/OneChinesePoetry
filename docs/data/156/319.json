{"author": "李龏", "period": "宋", "type": "诗", "title": "君子有所思", "paragraphs": ["揚帆越震澤，暮上姑蘇臺。", "飛目眺衢市，第宅星宮開。", "丹甍翔虹浦，碧戶闖瑶街。", "方泉沼清鏡，怪石環蓬萊。", "姬房儲越女，歌院集吳娃。", "涌觴廣遥夜，蠟淚球青煤。", "懸景駛流水，安樂難安排。", "堪輿金玉身，不防熬豹胎。", "石穹霤能穴，樹大風先摧。", "君子哉若人，方寸逆自裁。"]}