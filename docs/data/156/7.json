{"author": "張鎡", "period": "宋", "type": "诗", "title": "同張以道出遊近郊成古詩十六韻", "paragraphs": ["今辰天宇佳，風光宛如春。", "園廬豈不樂，景熟興未伸。", "與客策蹇馿，城東訪幽人。", "幽人本非約，意往隨清真。", "市小度啁哳，秋郊迥無塵。", "楓林纈居前，蔬畦翠橫陳。", "烟濃山愈淡，徐步望更新。", "田翁出荆扉，笑揖似所親。", "坐對俱不疑，一榻三烏巾。", "胸中絕城塹，眼界空越秦。", "紛紛癡濁世，等別生顰嗔。", "青旗正飄摇，小店恰與隣。", "相邀開縹甕，橙梨共珍醇。", "悠然會陶然，此適屬隠淪。", "我家幸匪遠，要辦來常頻。", "平橋指歸途，野囀依叢筠。"]}