{"author": "張鎡", "period": "宋", "type": "诗", "title": "當塗叔祖生朝以顧亮畫雙松鹿雀爲壽", "paragraphs": ["維崧之顛仙所巢，凡卉不敢爭分淆。", "千年雙幹騰老蛟，露月沐浴風枝敲。", "雪霜貿貿青愈苞，天授非論地肥磽。", "翼而翔飛足而跑，倘輕來此遭譏嘲。", "偉哉兩鹿義漆膠，生鐵挺角銅爲骹。", "於菟可阱熊可庖，爾獨不受人鞭捎。", "如鳳在藪麟在郊，俯仰自得盤林坳。", "神雀亦喜辭黄茅，飛鳴豈復喧啁啁。", "丹葩照映山靈教，欲銜獻仙薦杯殽。", "南園胸中洞六爻，大藩鎮護無鳴髇。", "報穰祝畢停迎貓，行取相印符竹拋。", "長生陰德丹臺抄，我欲歌頌追雲璈。", "往壽此畫猶毫髾，阻修頼有精誠交。"]}