{"author": "白玉蟾", "period": "宋", "type": "诗", "title": "自謂", "paragraphs": ["造物果小兒，可得問天公。", "一生貧到骨，萬感悲填胸。", "形神本塵坌，身世相羈籠。", "安得騎玉鼇，眇然追冥鴻。", "錦步四十里，濁哉一石崇。", "東閣萬張頤，哺一公孫洪。", "銅山流臭泉，到了埋鄧通。", "何如德行貴，晞顔師仲弓。", "文苑麗長春，學海深無窮。", "人自涇渭水，我但夷齊風。", "貂裘有何異，羊棗遠不同。", "人生水上萍，世事江頭楓。", "三思欲四休，一拙勝萬工。", "火宅煎殺人，此身如甑中。", "於道有所味，觸意無復忡。", "心杓指以南，性水决而東。", "鍊得身如鶴，始可沖秋空。", "道人亦不貧，朝灌三畦松。"]}