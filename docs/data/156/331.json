{"author": "李龏", "period": "宋", "type": "诗", "title": "弔魏嶼川", "paragraphs": ["寓形大塊內，變滅如風埃。", "依依孤蘭姿，不上黄金臺。", "客死古豈無，君死猶蒿萊。", "方君初病時，秋自京都回。", "空齋數相見，書案皆寒灰。", "對飯不能喫，買藥親炮煨。", "氣劣面如削，高說尚雄瑰。", "破衾裹羸骨，今在古廟隈。", "俛仰視所親，旅櫬惟霜苔。", "何人置肴豆，何人陳酒杯。", "故鄉那得返，義塚將就培。", "我成薤歌聲，君聞寧不哀。"]}