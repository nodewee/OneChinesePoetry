{"author": "張鎡", "period": "宋", "type": "诗", "title": "夜看月邊行雲", "paragraphs": ["衆人看月愛月明，老夫看月愛雲行。", "青天澄霽月當夜，但有爽快無幽情。", "今宵半月從西上，雲向東移滿虛曠。", "初如玉鏡插蒼崖，次若銀盤沉雪浪。", "忽當濃處全收芒，星斗遠近粲復藏。", "須臾缺處還飛光，林宇高下且陰凉。", "鮮飆颯颯吹我裳，恍然輕舉凌空翔。", "只緣中心無一事，始與世人看有異。", "睡足閒居好滋味，投床徑自齁齁地。", "明夜月明來共醉，多情更看雲裝綴，縱使無雲亦休睡。"]}