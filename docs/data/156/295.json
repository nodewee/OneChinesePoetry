{"author": "李龏", "period": "宋", "type": "诗", "title": "貽陳體忠", "paragraphs": ["十日不作詩，昏昏如著酒。", "西風吹笛聲，淒然透窗牖。", "暝色起煙浦，庭梧多空枝。", "因軫故物念，暗螢死書帷。", "濡毫寫中情，哀蛩沸窮巷。", "藜藿弗滿餐，庸兒謂癡蠢。", "天高白雲遠，獨偭梟獺羣。", "蹇步望逸駕，衣巾粘垢氛。", "交游日凋疏，芳草積零露。", "薄俗徒云云，此意欲誰訴。"]}