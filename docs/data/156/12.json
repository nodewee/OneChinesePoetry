{"author": "張鎡", "period": "宋", "type": "诗", "title": "秋日夙興", "paragraphs": ["晨起浴倍佳，爽疏洞膚髮。", "靈蕪鬰寶鼎，清忱睇天闕。", "三十六帝座，一一神遠謁。", "旋瞻雲始盈，灑雨響飃忽。", "餘霏集欄廡，林翠忻蔭樾。", "高枝閑稀星，萬葉被濕月。", "吟喁蛩蚻輩，草際競窸窣。", "觀生物我齊，豈計辨與訥。", "羲車唱羣動，靜思苦易歇。", "摩挲山頭石，汝相筋稱骨。"]}