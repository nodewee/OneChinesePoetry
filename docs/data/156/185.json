{"author": "嚴粲", "period": "宋", "type": "诗", "title": "琵琶洲", "paragraphs": ["琵琶古怨猶淒清，何年一抹橫煙汀。", "人言隨波高下如浮萍，神鼇背負能亭亭。", "不知水仙宮殿碧皎潔，玉絃遥映雲錦屏。", "胡沙萬里音塵絕，獨與鸚鵡愁青冥。", "天際歸舟認髣髴，江頭寒月傷伶仃。", "悄然夜久天籟起，往往恍惚游百靈。", "秋風嫋嫋兮水泠泠，俗耳箏笛兮誰能聽。", "我眼如耳耳如鼻，妙處不言心獨醒。", "鈞天住奏三千齡，石鍾水樂遺林坰，豈有寶器終飄零。", "一朝詄蕩開天扃，帝命下取呵六丁。", "陶梭共起變化隨雷霆，古餘山色空青青。"]}