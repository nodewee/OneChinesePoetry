{"author": "張鎡", "period": "宋", "type": "诗", "title": "出山追述所見", "paragraphs": ["我家正對風煙住，飽看陰晴變朝暮。", "清秋非但入詩脾，挽向溪山深處去。", "溪山深處是湖州，水合雲凝不斷頭。", "曬稻坡前移拄杖，罩魚灘際泊扁舟。", "入城要盡登臨目，駝橋繫纜因留宿。", "舊遊十載夢驚回，堤邊老柳依然綠。", "凌晨取道峴山前，漥樽就拊穹崖巔。", "縈紆遥指道場路，挂席徑造尋幽禪。", "彎環港轉茭田上，鶑簧激烈千松嶂。", "竹輿飛入翠光中，寶閤朱扉恣舒望。", "當年祖訥伏於菟，躡屐旋薙荆榛居。", "至今夜半吼寒月，守護凈境嚴驅除。", "呼燈談話倏度夕，粥盃共赴雲堂集。", "日高振袂過隣峰，老衲相看但長揖。"]}