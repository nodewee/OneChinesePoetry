{"author": "李龏", "period": "宋", "type": "诗", "title": "祀神詞", "paragraphs": ["食蘋兮崑崙，駕文鰩兮西海。", "登羣玉之府兮白雲熊熊，祀司天兮毛采。", "占筳篿兮瑶池，恍余心兮飉厲。", "旋升兮軒丘，即平圃兮佇眙。", "颯晨風兮丹木，聞環玉兮泠泠。", "神來歸兮洋水，舞青鳥兮都庭。", "陳桂尊兮藉白茅，申微詞兮再拜以傴。", "歆余誠兮神何私，惟怙終兮拙魯。"]}