{"author": "欧阳修", "period": null, "type": "词", "title": "鼓笛慢・水龙吟", "paragraphs": ["缕金裙窣轻纱，透红莹玉真堪爱。", "多情更把，眼儿斜盼，眉儿敛黛。", "舞态歌阑，困偎香脸，酒红微带。", "便直饶、更有丹青妙手，应难写、天然态。", "长恐有时不见，每饶伊、百般娇呆。", "眼穿肠断，如今千种，思量无奈。", "花谢春归，梦回云散，欲寻难再。", "暗消魂，但觉鸳衾凤枕，有馀香在。"]}