{"author": "柳永", "period": null, "type": "词", "title": "安公子", "paragraphs": ["远岸收残雨。", "雨残稍觉江天暮。", "拾翠汀洲人寂静，立双双鸥鹭。", "望几点、渔灯隐映蒹葭浦。", "停画桡、两两舟人语。", "道去程今夜，遥指前村烟树。", "游宦成羁旅。", "短樯吟倚闲凝伫。", "万水千山迷远近，想乡关何处。", "自别後、风亭月榭孤欢聚。", "刚断肠、惹得离情苦。", "听杜宇声声，劝人不如归去。"]}