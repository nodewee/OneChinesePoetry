{"author": "柳永", "period": null, "type": "词", "title": "永遇乐", "paragraphs": ["薰风解愠，昼景清和，新霁时候。", "火德流光，萝图荐祉，累庆金枝秀。", "璇枢绕电，华渚流虹，是日挺生元后。", "缵唐虞垂拱，千载应期，万灵敷佑。", "殊方异域，争贡琛赆，架巘航波奔凑。", "三殿称觞，九仪就列，韶頀锵金奏。", "藩侯瞻望彤庭，亲携僚吏，竞歌元首。", "祝尧龄、北极齐尊，南山共久。"]}