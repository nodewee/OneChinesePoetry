{"author": "柳永", "period": null, "type": "词", "title": "古倾杯・倾杯乐", "paragraphs": ["冻水消痕，晓风生暖，春满东郊道。", "迟迟淑景，烟和露润，偏绕长堤芳草。", "断鸿隐隐归飞，江天杳杳。", "遥山变色，妆眉淡扫。", "目极千里，闲倚危樯迥眺。", "动几许、伤春怀抱。", "念何处、韶阳偏早。", "想帝里看看，名园芳树，烂漫莺花好。", "追思往昔年少。", "继日恁、把酒听歌，量金买笑。", "别後暗负，光阴多少。"]}