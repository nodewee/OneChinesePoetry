{"author": "柳永", "period": null, "type": "词", "title": "倾杯・倾杯乐", "paragraphs": ["鹜落霜洲，雁横烟渚，分明画出秋色。", "暮雨乍歇。", "小楫夜泊，宿苇村山驿。", "何人月下临风处，起一声羌笛。", "离愁万绪，闻岸草、切切蛩吟如织。", "为忆。", "芳容别後，水遥山远，何计凭鳞翼。", "想绣阁深沈，争知憔悴损、天涯行客。", "楚峡云归，高阳人散，寂寞狂踪迹。", "望京国。", "空目断、远峰凝碧。"]}