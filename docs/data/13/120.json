{"author": "柳永", "period": null, "type": "词", "title": "倾杯乐", "paragraphs": ["皓月初圆，暮云飘散，分明夜色如晴昼。", "渐消尽、醺醺残酒。", "危阁迥、凉生襟袖。", "追旧事、一饷凭阑久。", "如何媚容艳态，抵死孤欢偶。", "朝思暮想，自家空恁添清瘦。", "算到头、谁与伸剖。", "向道我别来，为伊牵系，度岁经年，偷眼觑、也不忍觑花柳。", "可惜恁、好景良宵，未曾略展双眉暂开口。", "问甚时与你，深怜痛惜还依旧。"]}