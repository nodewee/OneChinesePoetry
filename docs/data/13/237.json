{"author": "柳永", "period": null, "type": "词", "title": "长寿乐", "paragraphs": ["尤红殢翠。", "近日来、陡把狂心牵系。", "罗绮丛中，笙歌筵上，有个人人可意。", "解严妆巧笑，取次言谈成娇媚。", "知几度、密约秦楼尽醉。", "仍携手，眷恋香衾绣被。", "情渐美。", "算好把、夕雨朝云相继。", "便是仙禁春深，御炉香袅，临轩亲试。", "对天颜咫尺，定然魁甲登高第。", "待恁时、等著回来贺喜。", "好生地。", "剩与我儿利市。"]}