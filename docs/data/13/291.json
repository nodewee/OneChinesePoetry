{"author": "柳永", "period": null, "type": "词", "title": "安公子", "paragraphs": ["梦觉清宵半。", "悄然屈指听银箭。", "惟有床前残泪烛，啼红相伴。", "暗惹起、云愁雨恨情何限。", "从卧来、展转千馀遍。", "恁数重鸳被，怎向孤眠不暖。", "堪恨还堪叹。", "当初不合轻分散。", "及至厌厌独自个，却眼穿肠断。", "似恁地、深情密意如何拚。", "虽後约、的有于飞愿。", "奈片时难过，怎得如今便见。"]}