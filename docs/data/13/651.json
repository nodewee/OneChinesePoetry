{"author": "欧阳修", "period": null, "type": "词", "title": "西湖念语", "paragraphs": ["昔者王子猷之爱竹，造门不问于主人，陶渊明之卧舆，遇酒便留于道士。", "况西湖之胜概，擅东颍之佳名。", "虽美景良辰，固多于高会。", "而清风明月，幸属于闲人。", "并游或结于良朋，乘兴有时而独往。", "鸣蛙暂听，安问属官而属私。", "曲水临流，自可一觞而一咏。", "至欢然而会意，亦傍若于无人。", "乃知偶来常胜於特来，前言可信。", "所有虽非于己有，其得已多。", "因翻旧阕之辞，写以新声之调，敢阵薄伎，聊佐清欢。"]}