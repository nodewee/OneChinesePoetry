{"author": "张先", "period": null, "type": "词", "title": "翦牡丹", "paragraphs": ["野绿连空，天青垂水，素色溶漾都净。", "柔柳摇摇，坠轻絮无影。", "汀洲日落人归，修巾薄袂，撷香拾翠相竞。", "如解凌波，泊烟渚春暝。", "采绦朱索新整。", "宿绣屏、画船风定。", "金凤响双槽，弹出今古幽思谁省。", "玉盘大小乱珠迸。", "酒上妆面，花艳媚相并。", "重听。", "尽汉妃一曲，江空月静。"]}