{"author": "柳永", "period": null, "type": "词", "title": "玉女摇仙佩", "paragraphs": ["飞琼伴侣，偶别珠宫，未返神仙行缀。", "取次梳妆，寻常言语，有得几多姝丽。", "拟把名花比。", "恐旁人笑我，谈何容易。", "细思算、奇葩艳卉，惟是深红浅白而已。", "争如这多情，占得人间，千娇百媚。", "须信画堂绣阁，皓月清风，忍把光阴轻弃。", "自古及今、佳人才子，少得当年双美。", "且恁相偎依。", "未消得、怜我多才多艺。", "愿奶奶、兰心蕙性，枕前言下，表余深意。", "为盟誓。", "今生断不孤鸳被。"]}