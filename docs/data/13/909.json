{"author": "解", "period": null, "type": "词", "title": "永遇乐", "paragraphs": ["风暖莺娇，露浓花重，天气和煦。", "院落烟收，垂杨舞困，无奈堆金缕。", "谁家巧纵，青楼弦管，惹起梦云情绪。", "忆当时、纹衾粲枕，未尝暂孤鸳侣。", "芳菲易老，故人难聚。", "到此翻成轻误。", "阆苑仙遥，蛮笺纵写、何计传深诉。", "青山绿水，古今长在，惟有旧欢何处。", "空赢得、斜阳暮草，淡烟细雨。"]}