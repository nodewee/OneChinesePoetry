{"author": "杜安世", "period": null, "type": "词", "title": "安公子", "paragraphs": ["又是春将半。", "杏花零落闲庭院。", "天气有时阴淡淡，绿杨轻软。", "连画阁、绣帘半卷。", "招新燕。", "残黛敛、独倚阑干遍。", "暗思前事，月下风流，狂踪无限。", "惜恐莺花晚。", "更堪容易相抛远。", "离恨结成心上病，几时消散。", "空际有、断云片片。", "遥峰暖。", "闻杜宇、终日哀啼怨。", "暮烟芳草，写望迢迢，甚时重见。"]}