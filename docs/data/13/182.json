{"author": "柳永", "period": null, "type": "词", "title": "内家娇", "paragraphs": ["煦景朝升，烟光昼敛，疏雨夜来新霁。", "垂杨艳杏，丝软霞轻，绣出芳郊明媚。", "处处踏青斗草，人人眷红偎翠。", "奈少年、自有新愁旧恨，消遣无计。", "帝里。", "风光当此际。", "正好恁携佳丽。", "阻归程迢递。", "奈好景难留，旧欢顿弃。", "早是伤春情绪，那堪困人天气。", "但赢得、独立高原，断魂一饷凝睇。"]}