{"author": "柳永", "period": null, "type": "词", "title": "轮台子", "paragraphs": ["雾敛澄江，烟消蓝光碧。", "彤霞衬遥天，掩映断续，半空残月。", "孤村望处人寂寞，闻钓叟、甚处一声羌笛。", "九疑山畔才雨过，斑竹作、血痕添色。", "感行客。", "翻思故国，恨因循阻隔。", "路久沈消息。", "正老松枯柏情如织。", "闻野猿啼，愁听得。", "见钓舟初出，芙蓉渡头，鸳鸯滩侧。", "干名利禄终无益。", "念岁岁间阻，迢迢紫陌。", "翠蛾娇艳，从别後经今，花开柳拆伤魂魄。", "利名牵役。", "又争忍、把光景抛掷。"]}