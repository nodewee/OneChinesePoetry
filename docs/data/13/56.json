{"author": "和岘", "period": null, "type": "词", "title": "十二时・忆少年", "paragraphs": ["承宝运，驯致隆平。", "鸿庆被寰瀛。", "时清俗阜，治定功成。", "遐迩咏由庚。", "严郊祀，文物声明。", "会天正、星拱奏严更。", "布羽仪簪缨。", "宸心虔洁，明德播惟馨。", "动苍冥。", "神降享精诚。", "燔柴半，万乘移天仗，肃銮辂旋衡。", "千官云拥，群后葵倾。", "玉帛旅明庭。", "韶濩荐，金奏谐声。", "集休亨。", "皇泽浃黎庶，普率洽恩荣。", "仰钦元后，睿圣贯三灵。", "万邦宁。", "景贶福千龄。"]}