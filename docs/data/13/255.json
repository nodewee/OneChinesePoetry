{"author": "柳永", "period": null, "type": "词", "title": "竹马子・竹马儿", "paragraphs": ["登孤垒荒凉，危亭旷望，静临烟渚。", "对雌霓挂雨，雄风拂槛，微收烦暑。", "渐觉一叶惊秋，残蝉噪晚，素商时序。", "览景想前欢，指神京，非雾非烟深处。", "向此成追感，新愁易积，故人难聚。", "凭高尽日凝伫。", "赢得消魂无语。", "极目霁霭霏微，暝鸦零乱，萧索江城暮。", "南楼画角，又送残阳去。"]}