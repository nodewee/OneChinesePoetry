{"author": "柳永", "period": null, "type": "词", "title": "击梧桐", "paragraphs": ["香靥深深，姿姿媚媚，雅格奇容天与。", "自识伊来，便好看承，会得妖娆心素。", "临歧再约同欢，定是都把、平生相许。", "又恐恩情，易破难成，未免千般思虑。", "近日书来，寒喧而已，苦没忉忉言语。", "便认得、听人教当，拟把前言轻负。", "见说兰台宋玉，多才多艺善词赋。", "试与问、朝朝暮暮。", "行云何处去。"]}