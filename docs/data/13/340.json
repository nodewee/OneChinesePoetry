{"author": "张先", "period": null, "type": "词", "title": "宴春台慢・宴春台", "paragraphs": ["丽日千门，紫烟双阙，琼林又报春回。", "殿阁风微，当时去燕还来。", "五侯池馆频开。", "探芳菲、走马天街。", "重帘人语，辚辚绣轩，远近轻雷。", "雕觞霞滟，翠幕云飞，楚腰舞柳，宫面妆梅。", "金猊夜暖、罗衣暗香煤。", "洞府人归，放笙歌、灯火下楼台。", "蓬莱。", "犹有花上月，清影徘徊。"]}