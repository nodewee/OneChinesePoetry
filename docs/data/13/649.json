{"author": "吴感", "period": null, "type": "词", "title": "折红梅", "paragraphs": ["喜冰澌初泮，微和渐入、东郊时节。", "春消息，夜来顿觉，红梅数枝争发。", "玉溪仙馆，不是个、寻常标格。", "化工别与、一种风情，似匀点胭脂，染成香雪。", "重吟细阅。", "比繁杏夭桃，品格真别。", "只愁共、彩云易散，冷落谢池风月。", "凭谁向说。", "三弄处、龙吟休咽。", "大家留取，时倚阑干，闻有花堪折，劝君须折。"]}