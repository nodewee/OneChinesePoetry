{"author": "欧阳修", "period": null, "type": "词", "title": "凉州令・梁州令", "paragraphs": ["翠树芳条飐。", "的的裙腰初染。", "佳人携手弄芳菲，绿阴红影，共展双纹簟。", "插花照影窥鸾鉴。", "只恐芳容减。", "不堪零落春晚，青苔雨後深红点。", "一去门闲掩。", "重来却寻朱槛。", "离离秋实弄轻霜，娇红脉脉，似见胭脂脸。", "人非事往眉空敛。", "谁把佳期赚。", "芳心只愿长依旧，春风更放明年艳。"]}