{"author": "嚴羽", "period": "宋", "type": "诗", "title": "遊臨江慧力寺", "paragraphs": ["舟中望古剎，川上移琴樽。", "隠隠林閣見，迢迢鍾梵聞。", "列岫不離席，驚濤常在門。", "風帆與沙鳥，汎汎隨朝昏。", "天高一幡挂，靜室衆香焚。", "煙起多近郭，鴉歸無遠村。", "松際上微雪，經聲來暮猨。", "賞惟靜者契，法對高僧論。", "安得息塵駕，永懷贍獨園。", "明朝別此去，惆悵滿松雲。"]}