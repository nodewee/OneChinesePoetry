{"author": "林希逸", "period": "宋", "type": "诗", "title": "贈月溪孫相士", "paragraphs": ["紫霞焚香青霞哭，此詩此事誰堪錄。", "二公如此訟君冤，身雖掇禍名不辱。", "天留老眼見時平，君既生還丁已戮。", "仙無點鐵救君貧，佛却有篦刮君目。", "令君看破玉管書，養生聊借君平卜。", "縱談風骨妙入神，江湖諸老爭推轂。", "君能相人我相君，豈無武襄與英六。"]}