{"author": "林希逸", "period": "宋", "type": "诗", "title": "次韻方持叟見寄一首因悼後村", "paragraphs": ["鶴髮荒三徑，溪干久賦歸。", "人皆笑金帚，子尚記蓑衣。", "篤學藏書富，工吟信筆揮。", "多情慙眷眷，入手覺輝輝。", "鸞棘方娛侍，鵬程待奮飛。", "講經融有帳，進酒賀無幃。", "底是鋒相拄，應憐带減圍。", "新知雖可樂，故友漸俱非。", "忽忽纏悲緒，茫茫恨化機。", "何時弔烏石，有淚濕漁磯。", "此老真基杖，遺文半掖扉。", "蘇梅今孰是，誰復識鄰幾。"]}