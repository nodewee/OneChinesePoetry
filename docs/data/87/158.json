{"author": "嚴羽", "period": "宋", "type": "诗", "title": "還山吟留別城南諸公", "paragraphs": ["日暮望寒山，悵然歸思發。", "如何山中客，屢看城頭月。", "山中月明女蘿秋，石磴潺湲瀉碧流。", "巖猨久別應惆悵，澗鳥相呼亦共愁。", "城南故人與我好，令我忘却歸山道。", "昨夜西窗夢到家，忽驚千嶂芝花老。", "朝來舟子促辭君，回首空江語尚聞。", "別後莫嗟難見面，相思只望嶺頭雲。"]}