{"author": "嚴羽", "period": "宋", "type": "诗", "title": "惜別行", "paragraphs": ["男兒一片萬古心，滿世寥落無知音。", "今朝見君握君手，大笑浩蕩開煩襟。", "携尊下馬清谿側，脫略寒溫忘主客。", "何處閑雲海上來，爲我山邊起秋色。", "自顧沈迷類蜀莊，愛君才術過馮唐。", "座中然諾兩相許，一飲不覺連百觴。", "下悲世事及危亂，上話古昔窮興亡。", "高歌未斷唾壺缺，起視落日神飛揚。", "挽君不留惜君去，恨不移家近君住。", "人生行止皆由天，我輩豈得長相聚。", "風塵澒洞一回首，歲月易失紅顔暮。", "離心一夜誰得知，萬里驚濤浩東注。"]}