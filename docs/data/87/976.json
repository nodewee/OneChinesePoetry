{"author": "林希逸", "period": "宋", "type": "诗", "title": "兩舅氏挽詩", "paragraphs": ["吾舅雖潜德，人間兩玉人。", "眼高俱邁俗，鬢禿共娛親。", "場屋因緣薄，詩書趣味新。", "少公談頗勝，伯氏奕尤神。", "門外相過少，樽中自釀醇。", "荆花同伴老，竹葉滿懷春。", "壽秩皆踰七，堂封亦與鄰。", "贈車傷作夢，華屋悵今顰。", "甥老頭如雪，山空骨已塵。", "前年松下酹，語不盡酸辛。"]}