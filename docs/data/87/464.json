{"author": "林希逸", "period": "宋", "type": "诗", "title": "戲效梅宛陵賦歐公白兔", "paragraphs": ["毛蟲雖小著仙籍，云渠千歲皆化白。", "中山山中衣褐徒，生長何年換顔色。", "豈其孕育自卯宮，又是金公付精魄。", "渠宗學孔非學朱，拔毛不蘄供書冊。", "老蒙將軍縱獵時，遁向何方爲窟宅。", "紛紛爾後更幾秦，避世甘心餐苦柏。", "明時作意始出來，五岳遍游無定跡。", "多生曾識六一仙，知道瑯琊有新刻。", "要尋此碑龜與螭，何事乃被滁人得。", "滁人知渠慕醉翁，翁歸已在雲霞中。", "期翁千歲亦如汝，殷勤遠致提金籠。", "傳誇瑞物遍都邑，倡和千篇模寫工。", "翁携入直金鑾殿，渠應自比廣寒宮。", "寄聲樹下擣藥者，汝伴嫦娥我伴公。"]}