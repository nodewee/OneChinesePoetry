{"author": "嚴羽", "period": "宋", "type": "诗", "title": "送吳會卿再往淮南", "paragraphs": ["故人身披紫綺裘，腰佩寶玦騎胡騮。", "英風俠氣橫四海，辭我遠向淮南遊。", "淮南桂樹應猶在，八公舉手遥相待。", "明月高懸五兩頭，隨君千里過淮流。", "十年鞍馬邊城道，又向邊城見春草。", "春草萋萋路入秦，長安北望空愁人。", "荆楚奇材多劍客，感慨相逢思報國。", "男兒事業早致身，青鬢須防雪霜迫。", "我向人閒久拂衣，白雲相伴掩巖扉。", "調琴鼓罷清商曲，愁見孤鴻天際飛。"]}