{"author": "嚴羽", "period": "宋", "type": "诗", "title": "孺子臺吟", "paragraphs": ["去年醉與東湖別，欲上衡湘泛秋月。", "君家留我却邅迴，悵望還成阻修闊。", "西山縹緲翠屏開，復憶滕王倒玉杯。", "經過始識洪崖井，調笑重登孺子臺。", "臺前呼酒折荷花，水凈煙明散落霞。", "舉杯失笑君何在，望斷行雲空咄嗟。", "故人別後還愁緒，此都不是余留處。", "興來目送海邊鴻，歸心挂在閩谿樹。", "路逢估客有情人，因得題詩一寄君。", "大鵬正展圖南翼，空有相思隔海雲。"]}