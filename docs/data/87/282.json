{"author": "林希逸", "period": "宋", "type": "诗", "title": "楊通老移居圖", "paragraphs": ["憶昔移居詩，在集篇篇好。", "就中語奇絕，最是涉與島。", "誰歟作此圖，題以楊通老。", "行行四五人，長短各有荷。", "瓢者帽且髯，席者頭不裹。", "或牧而尚髫，或負而似跛。", "孟光衣頗寬，靈照袖亦拖。", "一兒解持箠，一兒纔剪箠。", "處士獨跨馿，牛乃背其媼。", "彼羊驅于前，彼貓肩于左。", "琴二荻籃雙，生計亦甚夥。", "應嫌俗子知，必住深山可。", "低眉得何句，手卷豈其稿。", "若逢李十二，定復歌飯顆。", "薏苡或招讒，胡椒能惹禍。", "君子哉若人，萬物備於我。"]}