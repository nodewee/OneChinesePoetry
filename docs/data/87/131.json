{"author": "嚴羽", "period": "宋", "type": "诗", "title": "豫章留別諸公", "paragraphs": ["登艫眺海日，涉島聽江猨。", "何意豫章國，還著孤蓬根。", "經過徐孺宅，出入洪喬門。", "昔看秋葉落，今見荷花繁。", "頗躭山水趣，正愜朋從溫。", "窮秋催客去，獨帆若雲奔。", "追攀感數子，酒襟餘淚痕。", "既傷歲月晚，復戀煙霞樽。", "歡樂無定序，聚散同朝昏。", "丈夫志四海，別離何足論。"]}