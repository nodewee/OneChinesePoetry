{"author": "嚴羽", "period": "宋", "type": "诗", "title": "送主簿兄之德化任", "paragraphs": ["唐世諸嚴盛西蜀，鄭公勳業開吾族。", "後來避地居南閩，幾代詩名不乏人。", "叔孫伯子俱成集，我兄下筆追唐及。", "少年賜第明光宮，才氣如雲辨揮翕。", "習簿風流四海聞，誰令作吏狎埃氛。", "片帆江上君先發，別袂春前我蹔分。", "借問匡廬在何許，舟人遥指雲中語。", "彭蠡湖邊幾樹秋，琵琶亭下江千古。", "香鑪峰頂散晴煙，瀑布懸疑瀉漏天。", "平生夢寐行歷處，一笑忽覺當樽前。", "盡驅靈異入篇什，物象往往愁笞鞭。", "此中高興寧淹久，盜賊兵戈莽回首。", "鄭公勳業須人傳，康濟他時仗君手。", "我今疏闊更何爲，心事惟將海嶽期。", "匡廬半席君爲主，待我酣來試一題。"]}