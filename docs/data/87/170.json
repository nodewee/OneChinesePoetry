{"author": "嚴羽", "period": "宋", "type": "诗", "title": "相逢行", "paragraphs": ["馮夫子，神仙中人乃如此。", "幾載長懷玉樹枝，昨來曾見蛟龍字。", "志合神凝杯酒閒，誰知豁盡平生事。", "與君高會日揮金，擊劍談玄復弄琴。", "看君自是青雲器，何事常懸滄海心。", "我今與君真莫逆，世上悠悠誰復識。", "百年飄忽或須臾，萬里青霄一飛翼。", "且將耕釣任吾身，君亦牀頭有周易。", "馮夫子，我欲勸君飲，君當爲我歌。", "眼前萬事莫可理，紛紛黄葉埽更多。", "長風吹天送落日，秋江日夜揚洪波。", "只今留君不盡醉，別後相思知奈何。"]}