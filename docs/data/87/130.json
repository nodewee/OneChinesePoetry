{"author": "嚴羽", "period": "宋", "type": "诗", "title": "送嚴次山", "paragraphs": ["四年棲嶺表，三歲客海東。", "人生貴安適，奔走成何功。", "去年喜歸來，山花春蒙茸。", "弟姪各捧觴，一笑生華風。", "南山多紫芝，北山多白薇。", "雲空汗漫臺，月午生凉輝。", "俯仰僅一載，脂車復征西。", "豈以丈夫志，萬里猶庭闈。", "豈以名山川，待公親品題。", "故園松桂林，一一含貞姿。", "何時賦歸來，毋令久凝思。"]}