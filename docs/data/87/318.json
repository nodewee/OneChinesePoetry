{"author": "林希逸", "period": "宋", "type": "诗", "title": "雲木相參歌", "paragraphs": ["溪翁結茅傍溪南，近山繞屋青如藍。", "天垂四野雲到地，千頃萬頃羅松杉。", "着亭小小寄面勢，往來萬象窗中含。", "有時倚杖日未吐，但見雲木朝相參。", "蒼蒼古木大百圍，白雲無心出復歸。", "雲無盡藏木不老，雲木千載長依依。", "我醉呼雲雲不飛，風和萬竅如塤箎。", "此時此景誰能畫，既以名亭聊賦之。"]}