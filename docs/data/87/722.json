{"author": "林希逸", "period": "宋", "type": "诗", "title": "羅雲谷詩集跋", "paragraphs": ["人間好詩不易得，江湖近事詩之厄。", "梅花知己欠逋翁，明月論交無太白。", "何人識盡谷中雲，將渠去作天南客。", "鳳岡傳酒賦凝香，龍嶺行歌欣應拍。", "題書忽與燕同來，入手恍如鱗有獲。", "綵霞封裹策二三，珠露穿排首千百。", "吟將麈柄擊玉壺，聽是冰絃調錦瑟。", "豈惟句字費推敲，好是典刑見風格。", "問之乃是吾故人，對此悠然記疇昔。", "杏園初會固匆匆，蓬省舊游思歷歷。", "我今娛老但醉眠，君要驚人更精索。", "誠哉老子共風流，龜堂主人憂火逼。", "料知得意風月前，獨立長歌天地窄。", "生民清廟要新聲，底處當行求巨擘。", "看君定作出谷雲，鶴書已到羅含宅。"]}