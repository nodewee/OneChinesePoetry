{"author": "嚴羽", "period": "宋", "type": "诗", "title": "廬陵客館雨霽登樓言懷寄友", "paragraphs": ["終日坐汾淟，邈然無少欣。", "登樓一周覽，始見萬山羣。", "微雨洗殘暑，青天卷浮雲。", "襟懷兩廓落，朗若見夫君。", "見君君何在，顧影還獨笑。", "吏非金門遊，隠異滄浪調。", "江明秋月白，山空夜猨嘯。", "徒事百卷文，未返一竿釣。", "留滯豈勝愁，非君誰與謀。", "水寒終赴海，雁遠暫賓秋。", "舉世不可語，猶當傲巢由。", "贈君三尺劍，永駕五湖舟。"]}