{"author": "嚴羽", "period": "宋", "type": "诗", "title": "夢中作", "paragraphs": ["少小尚奇節，無意縛珪組。", "遠遊江海閒，登高屢懷古。", "前朝英雄事，約略皆可覩。", "將軍策單馬，談笑有荆楚。", "高視蔑袁曹，氣已蓋寰宇。", "天未豁壯圖，人空坐崩沮。", "丈夫生一世，成敗固有主。", "要非儓儗人，未死名已腐。", "夫何千載後，亦忝趨大府。", "主人敬愛客，開宴臨長浦。", "高論極興亡，歷覽窮川渚。", "殷勤芳草贈，窈窕邯鄲舞。", "媿無登樓作，一旦濫推許。", "懷哉揮此觴，別路如風雨。"]}