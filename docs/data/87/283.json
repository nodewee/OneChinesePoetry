{"author": "林希逸", "period": "宋", "type": "诗", "title": "石鼎聯句圖", "paragraphs": ["畫意不畫形，形勝意不足。", "正如九方臯，相馬不相肉。", "此筆誰爲之，繅藉以錦玉。", "一几共三人，彌明喜師服。", "賡酬夜何其，漏箭在銀燭。", "誰如豕腹脹，誰作龍頭縮。", "始胡爲頡頏，末胡爲屈伏。", "彼既鼻撩天，避席徒局束。", "去者俄翩然，二子睡正熟。", "奓戶問童奴，曉雲凄古木。", "質之昌黎篇，段段皆實錄。", "用意豈不精，或者疑近俗。", "我聞文章家，同工而異曲。", "或如駿歷險，千里在一蹙。", "或寸步不遺，句句必連屬。", "在詩則樂天，在文則永叔。", "畫品恐亦然，願言寶此軸。", "毋使歎巧心，受嗤於拙目。"]}