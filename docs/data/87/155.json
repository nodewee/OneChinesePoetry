{"author": "嚴羽", "period": "宋", "type": "诗", "title": "雲山操爲吳子才賦", "paragraphs": ["山巃嵸兮白雲，雲冥冥兮高山。", "若有人兮居其閒，超逍遥兮盤桓。", "芸櫨兮菌桷，羅橘柚兮爲堂，塗予室兮楓香。", "擥葛藟兮爲帷，虈蕶雜兮佩幃。", "穹岫兮玄崖，瀑流兮相豗，皎積雪兮奔雷。", "攢林杳其蔽日兮，挂飛猱之清哀。", "雲中之君兮騎白鹿，山靈繽兮下空谷，風蕭蕭兮灌木。", "雲山兮幽幽，羌躑躅兮夷猶。", "惆悵兮余懷，非夫君兮誰思。", "投余簪兮太息，從夫君兮歸來。"]}