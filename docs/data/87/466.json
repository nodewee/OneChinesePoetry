{"author": "林希逸", "period": "宋", "type": "诗", "title": "題平遠軒", "paragraphs": ["伊昔營此窗，眼前頗有趣。", "往來多勝流，必和壁間句。", "人事一凄凉，窗亦不如故。", "舊詩無一存，誰復闖其戶。", "新來改作之，好景欣再遇。", "清溪漾淺流，長松列古路。", "高下見青山，濃淡雲來去。", "西齋平遠名，移以扁其處。", "我闥納八荒，令人心領悟。", "星垂平野詩，雲征遠遊賦。", "倚欄拍手歌，百盞吸瓊露。"]}