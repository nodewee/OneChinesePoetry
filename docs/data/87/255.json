{"author": "林希逸", "period": "宋", "type": "诗", "title": "讀黄詩", "paragraphs": ["我生所敬涪江翁，知翁不獨哦詩工。", "逍遥頗學漆園吏，下筆縱橫法略同。", "自言錦機織錦手，興寄每有離騷風。", "內篇外篇手分別，冥搜所到真奇絕。", "頡頏韓柳追莊騷，筆意尤工是晚節。", "兩蘇而下秦晁張，閉門覓句陳履常。", "當時姓名比明月，文莫如蘇詩則黄。", "黔南日月老賓送，白頭去作宜州夢。", "官樓家乘誰得之，那知珠玉無散遺。", "生前忍苦琢詩句，飄泊不憂無死處。", "今人更病語太奇，哀公不遇今猶故。"]}