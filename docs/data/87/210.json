{"author": "朱鼐", "period": "宋", "type": "诗", "title": "奉題周南仲正字所藏閻立本畫蘇李別", "paragraphs": ["少卿昔在河梁別，執手踟躕不能發。", "萬古初傳五字詩，努力相期在明德。", "子卿海上氈爲食，故人朅來重相覿。", "不覺看羊度歲年，却因射鴈傳消息。", "人間此是長別離，少卿在虜子卿歸。", "歸歟尚握漢臣節，留者永衣胡人衣。", "天長地闊半尺絹，滿眼雲愁風景變。", "一人仰叫頭脫冠，一人橫涕袖著面。", "閻君國相稱畫師，未必想像能爾奇。", "前身恐是胡婦子，曾見兩公分袂時。"]}