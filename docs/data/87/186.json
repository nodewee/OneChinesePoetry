{"author": "嚴羽", "period": "宋", "type": "诗", "title": "平寇上史君王潛齋", "paragraphs": ["治平改元，有盜于建。", "昔犯我鄙，狼蹂豕踐。", "於時王侯，維民之憂。", "爰整我軍，式遏虔劉。", "侯勵將士，無譁聽我。", "進退勇怯，死生福禍。", "侯出府庫，啗勳賞馘。", "前無堅敵，後無捷策。", "乃有奇士，據鞍請行。", "袒裼入陣，賊莫能嬰。", "亦有賢僚，爭先跋涉。", "屢摧賊鋒，月奏三捷。", "侯曰嘻哉，盜本王臣。", "殪而殲旃，傷天地仁。", "赤子弄兵，如魚游釜。", "投戈歸田，新汝生路。", "孰謂反覆，紿我行人。", "既弛我備，薄奄我軍。", "我軍少却，醜類鴟張。", "環數百里，奔播倉皇。", "侯曰嗟哉，其不可恕。", "馳赤白囊，亟請淮旅。", "淮旅未來，阽危如燬。", "淮旅既來，稚耋失喜。", "侯謂淮將，次舍良苦。", "休士秣馬，我有清酤。", "淮將曰吁，翦此朝食。", "不介而馳，直擣其穴。", "羣醜來聚，亙野彌山。", "淮旅整暇，徐誘之前。", "弓不虛彀，矢不妄激。", "發數步內，應弦而踣。", "或戈其喉，或殳其脛。", "若烏獲力，笞乳臭嬰。", "黨類周章，途殫命窄。", "魚驚鳥散，影不返迹。", "淮旅拗怒，蠆芥髬髵。", "搜林刮莽，遠討窮追。", "淮旅拗怒，火烈具舉。", "沸澤焦崖，窟穴無所。", "自相蹈藉，十殺八九。", "喪魄亡精，食不知口。", "原膏野赤，谷臭川腥。", "燐火不燄，殤鬼殘形。", "乃求元凶，已縊巖阻。", "執彼餘魁，入而振旅。", "其魁伊何，緇服髠首。", "一羣縱觀，萬夫歡走。", "炮烙剔腐，以警叛者。", "前後獻俘，復以百數。", "蕩滌污垢，宥貸脇從。", "收霜卷雹，和氣融融。", "侯饗淮將，加籩折俎。", "庖騎酒車，飲均衆伍。", "何以贈之，筐篚熒煌。", "戰功曰多，告成于王。", "嗟我婦子，若翁若嫗。", "安逸怡愉，匪侯何俟。", "侯曰此捷，諸將之功。", "雖有諸將，實侯指蹤。", "讐在藩籬，疾居心腹。", "急緩安危，若手反覆。", "匪侯勤請，蔓實難圖。", "謂予不信，往有覆車。", "君子作歌，以頌侯績。", "誰其采詩，顧備簡策。"]}