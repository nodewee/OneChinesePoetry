{"author": "嚴羽", "period": "宋", "type": "诗", "title": "送戴式之歸天台歌", "paragraphs": ["吾聞天台華頂連石橋，石橋巉絕橫煙霄。", "下有滄溟萬折之波濤，上有赤城千丈之霞標。", "峰懸磴斷杳莫測，中有石屏古仙客。", "吟窺混沌愁天公，醉飲扶桑泣龍伯。", "適來何事遊人閒，飄颻八極尋名山。", "三花樹下一相見，笑我蕭颯風沙顔。", "手持玉杯酌我酒，付我新詩五百首。", "共結天邊汗漫遊，重論方外雲霞友。", "海內詩名今數誰，羣賢翕沓爭相推。", "胸襟浩蕩氣蕭爽，豁如洞庭笠澤月。", "寒空萬里雲開時，人生聚散何超忽，愁折瑶華贈君別。", "君騎白鹿歸仙山，我亦扁舟向吳越。", "明日憑高一望君，江花滿眼愁氛氳。", "天長地闊不可見，空有相思寄海雲。"]}