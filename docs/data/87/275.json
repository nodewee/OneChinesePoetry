{"author": "林希逸", "period": "宋", "type": "诗", "title": "和後村明皇按樂圖歌", "paragraphs": ["芙蓉帳暖春覺遲，玉笛真人恣荒嬉。", "弄權宰相楊與李，老奴將軍專北司。", "延秋門外目未覩，宮中但教霓裳舞。", "薛王沉醉壽王醒，天公自擊催花鼓。", "錦雞索鬭金籠疏，寶馬登床伶走趨。", "只愁海棠睡不足，肯信漁陽有反書。", "青娥阿㜮髮種種，海上依然髻斜擁。", "游魂血汙縱得歸，不伴君王行蜀隴。", "周郎此筆妙殊常，琛臺初見惜匆忙。", "重來把翫轉燭許，十年去我春堂堂。", "按圖雅欲談遺事，西墅無人誰考異。", "少公錦卷長公題，共說少公各揮淚。"]}