{"author": "嚴羽", "period": "宋", "type": "诗", "title": "庚寅紀亂", "paragraphs": ["承平盜賊起，喪亂降自天。", "荼毒恣兩道，兵戈浩相纏。", "此邦禍最酷，賤子忍具言。", "朝廷討亂初，誰任主將權。", "輜重道閒來，隠隠何闐闐。", "殿前盡貔虎，所向當無堅。", "組練照川明，戈戟耀日鮮。", "父老當時言，此賊不容吞。", "軍興法律在，進退非得專。", "奈何忽舍去，屯壘隨之遷。", "留兵不五百，當賊逾數千。", "英英胡將軍，策馬奮獨先。", "出入突且擊，勢絕飄風旋。", "殺賊不知數，屍骸相疊穿。", "誰謂散復來，其徒奈實繁。", "須臾塞城郭，合沓迷妖氛。", "將軍怒一呼，誓死報國恩。", "拔劍復入陣，鼓聲俄不聞。", "哀哉失壯士，白日爲之昏。", "嗟彼城中人，欲生無由緣。", "連頭受屠戮，赤族罹禍冤。", "妻孥悉驅虜，道路號相牽。", "或有小失意，性命無由全。", "言語方出口，腰領已不連。", "婉婉閨中女，未嘗窺戶邊。", "白刃斥之去，不許暫稽延。", "回頭顧父母，父母安敢憐。", "所掠靡孑遺，囊擔無虛肩。", "衣冠困奴隸，怒駡仍笞鞭。", "又有脫鋒刃，多化爲魚黿。", "途窮勢復迫，忽若忘重淵。", "倉卒所傳誤，投身空棄捐。", "嬰兒或在抱，粉黛猶儼然。", "沙磧腥人腸，銜啄集烏鳶。", "嗚呼彼蒼天，念此胡罪愆。", "比者因亂定，南歸經舊廛。", "豈徒人民非，莫辨陌與阡。", "所見但荆棘，狐狸對我蹲。", "坡陁流血地，靡靡生寒煙。", "城頭遇老翁，行淚爲余論。", "云賊破城時，賊初攻南門。", "大軍血戰久，家得扶我奔。", "所免有萬計，皆我胡君恩。", "不然盡魚肉，遺黎何有焉。", "語罷復嗚咽，余亦涕泗漣。", "軍旅苦轉輸，饑饉仍薦臻。", "瘡痍莽未復，千里惟空村。", "白骨不知誰，無人爲招魂。", "四郊實多此，仁者宜惻然。", "近喜大告捷，所俘悉已還。", "凶渠戮廟社，黨類歸之田。", "當知釜中魚，貸爾喘息懸。", "胡爲迭恃險，高壘猶山巔。", "蠻獠本異性，土風來有年。", "力屈勢暫伏，乞降非惡悛。", "脅從固罔治，羣醜豈盡原。", "反覆恐難料，安危仗諸賢。", "此師不再舉，乘時須勉旃。", "國家刑罸在，廟算必不偏。", "感時鬚髮白，憂國空拳拳。"]}