{"author": "蔡杭", "period": "宋", "type": "诗", "title": "同友人過大隠屏即事賦別", "paragraphs": ["脫略塵世慮，仙都共夷猶。", "乘凉得風便，快楫竹扁舟。", "神仙現奇怪，古木橫巖陬。", "振衣萬仞高，天風動衣摳。", "巍巍隠屏峰，擎天峙中流。", "良朋論心事，撫景悲新秋。", "浩歎復浩歌，一飲還一酬。", "南陽豈終卧，東山諒同憂。", "斟酌素有定，今焉試爲籌。", "西風起暝色，歸袂不可留。", "去去惜回首，感慨良悠悠。"]}