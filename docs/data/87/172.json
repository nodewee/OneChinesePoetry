{"author": "嚴羽", "period": "宋", "type": "诗", "title": "促刺行", "paragraphs": ["促刺復促刺，男兒蹭蹬真可惜。", "三年走南復走北，歲暮歸來空四壁，鄰翁爲我長太息。", "人生四十未爲老，我已白頭色枯槁。", "海內伶俜獨一身，裘馬摧藏愁欲倒。", "今日飲君數杯酒，座閒頗覺顔色好。", "忽憶當年快意時，與君笑傲長相期。", "大杯倒甕作牛飲，脫巾袒跣唯嫌遲。", "即今多病筋力弱，壯心雖存興寂寞。", "君不見昨夜誰爲烈士歌，聽罷仰空淚零落。"]}