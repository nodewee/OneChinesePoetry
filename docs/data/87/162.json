{"author": "嚴羽", "period": "宋", "type": "诗", "title": "錢塘潮歌送吳子才赴禮部", "paragraphs": ["海潮之來自古昔，天下詭觀稱錢塘。", "東南王氣實在此，勢與造化爲低昂。", "觀其映日始一綫，何處羣鷺紛然翔。", "漸聞鼓聲震原野，疑是三軍囂陣行。", "銀城天際忽過眼，卷蹴厚地何倉皇。", "餘波已去灑月窟，怒氣猶自吹扶桑。", "百川倒流號呼洶，天吳河伯神皆竦。", "海上長人出水驚，巨鼇辟易三山動。", "廣陵之濤安可比，吳客雄誇徒爲爾。", "請君看此憑江樓，載酒無勞棹小舟。", "湖上百花春蕩目，笙簫聒我非清遊。", "洪濤萬里壯可吞，筆底颯颯洪濤奔。", "願持忠憤愬明主，一第於君何足論。", "錢塘日邊雲氣多，君之行兮莫蹉跎。", "教人臨期奈別何，贈君錢塘海潮歌。"]}