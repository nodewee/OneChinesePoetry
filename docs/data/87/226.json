{"author": "王九萬", "period": "宋", "type": "诗", "title": "壽游侍郎七十九", "paragraphs": ["炎凉薄流光，榮悴猾生理。", "芳荃化爲茅，嘉橘變成枳。", "誰知古大椿，霜雪自薿薿。", "立身既千仞，騖陰殆百里。", "宜哉富春秋，萬物聽獨止。", "先生一靈椿，聳壑屹山峙。", "納湖溉其根，後溪擁其址。", "平生學問力，頓在名節裏。", "甘泉詎弗貴，東山不爲起。", "以身蹈高潔，爲世律貪鄙。", "坐令夸奪輩，疾走掩兩耳。", "乃知公進退，均爲國憑恃。", "恭爲陛下聖，雅欲致園綺。", "黄金已九環，丹詔行一紙。", "公心豈輕重，上意實注委。", "嘉平報初度，吉音隨燕喜。", "耆英七十九，彷彿富公是。", "行歸磻溪載，更詠淇奧美。", "方覺歲寒姿，不隨世變靡。", "錦溪入霞觴，城山揖燕几。", "祝公如大椿，明堂棟千祀。"]}