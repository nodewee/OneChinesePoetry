{"author": "林希逸", "period": "宋", "type": "诗", "title": "讀史", "paragraphs": ["有人讀史不讀經，史在目前經杳冥。", "有人讀經不讀史，經有道腴史泥滓。", "我云經史無異同，八窗八面俱玲瓏。", "經爲律兮史爲案，古來已斷與未斷。", "是賢是聖何世無，賢聖身全此身散。", "既息而消消又息，便是先天後天易。", "何禍非福吉非凶，何成非毀始非終。", "西麟絕筆漢紀鳳，晉馬食曹江化龍。", "千齡萬載事不盡，總是禪機與道鋒。", "乃知龐眉太史有眼目，一家自作新機軸。", "至今史法有憑據，殘書斷紀收成束。", "拘儒足足笑殺人，白頭苦向河汾續。"]}