{"author": "林希逸", "period": "宋", "type": "诗", "title": "題達磨渡蘆圖", "paragraphs": ["白頭浪中碧眼胡，赤脚笑踏雁銜蘆。", "太平寺主不知我，觀音後身誰誑渠。", "是身如幻本來空，偶然游戲非神通。", "當年涉海向震旦，扁舟本與商胡同。", "君不見壺丘弟子御風飛，猶有所待周笑之。", "又不見橫拋錫杖渡水僧，回瞻黄檗稱大乘。", "此胡法器更奇在，何曾以此爲聖解。", "蕭郎不悟義不留，却要時人略驚怪。", "異時埋骨寄熊耳，萬里西歸提隻履。", "忽從葱嶺遇宋雲，雅意依然今日是。", "此圖誰筆面如活，客來却詠凌波襪。", "若將底事比渠儂，老胡暗中定羞殺。"]}