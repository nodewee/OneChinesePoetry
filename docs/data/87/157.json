{"author": "嚴羽", "period": "宋", "type": "诗", "title": "行子吟", "paragraphs": ["行子在江海，飄飄無固蹤。", "有如芒碭野，朔風卷飛蓬。", "朔風無休時，飛蓬日千里。", "散落天地閒，寧復有歸理。", "胡雁西北來，一叫三徘徊。", "何時別沙漠，昨夜宿陽臺。", "同羣一相失，羽翮常低摧。", "人物有殊性，奈何罹此哀。", "昨夜客遊初，結交重豪邁。", "高冠湛盧劍，志若輕四海。", "白首悔前圖，蹉跎天一隅。", "寒冬劍門道，失路空躊躇。", "深林聚豺虎，絕壁號猩鼯。", "雪深車軸折，征馬驚嗁呼。", "何當返故處，餐黍居田廬。", "淚下不能去，腸轉如轆轤。"]}