{"author": "嚴羽", "period": "宋", "type": "诗", "title": "送趙立道赴闕仍試春官即事感興因成五十韻", "paragraphs": ["嗣聖中天日，遺氓憶漢時。", "一王新盛禮，萬國賀重熙。", "官爵霑寰宇，光明冠本支。", "窮冬辭老母，吉日赴京師。", "祖席明斜照，寒江結暮澌。", "停杯愁把袂，立馬語臨期。", "草動春前色，梅繁雪後枝。", "湖山饒逸興，士友重遊嬉。", "菱唱工迷客，荷舟穩放維。", "土風珍縞带，吳饌熟蓴絲。", "塔寺開金碧，樓臺漾淼瀰。", "雲連句踐國，江動伍員祠。", "閶闔春朝早，觚稜霽景遲。", "柳迎仙仗輭，花簇御樓欹。", "苜蓿來宛馬，櫻桃薦寢帷。", "周家千歲歷，漢殿萬年卮。", "駐蹕山川遠，櫜弓歲月移。", "天俄憂杞國，日再仰咸池。", "弓劍羣臣淚，園陵故國悲。", "乾坤開帝統，雨露豁宸私。", "蜂蠆何爲爾，豺狼欲問誰。", "箭流元帥幙，城立叛營旗。", "國體存矜恤，皇猷務遠綏。", "且從鷹一飽，自待虎雙疲。", "復說京西亂，愁連蜀道危。", "倉皇分隊伍，指點護藩籬。", "狙詐終勞馭，遊魂不足羈。", "幾年腥戰血，今日痛瘡痍。", "宗社神靈在，邦家德澤遺。", "會聞淝水捷，可復雁門踦。", "草詔詞頭切，蒲輪禮意卑。", "賢良多選拔，社稷在扶持。", "舉動新羣目，經綸佇一夔。", "長沙何遽往，鄭卜竟堪疑。", "莫以朝廷重，翻令盜竊窺。", "稍懲鷹隼擊，庶使鳳凰儀。", "薪膽方無倦，輿圖正入披。", "王孫思報國，天府待忠詞。", "世道多爲忌，波流幸勿隨。", "從容陳古昔，感慨論邊陲。", "仕進雖云始，平生見在茲。", "青氈今可復，彩服更相宜。", "漂泊微軀老，蹉跎困翮垂。", "黻材元自逸，正論竟焉裨。", "誤賞騷人作，深慙國士知。", "叫閽時已晚，鳴劍志空馳。", "鬰鬰驅流俗，悠悠歎亂離。", "羊裘終隠去，漁釣復何之。", "出處從今隔，飛騰不可追。", "濟時須俊傑，願覩中興期。"]}