{"author": "嚴羽", "period": "宋", "type": "诗", "title": "夢遊廬山謠示同志", "paragraphs": ["昨夜月落西窗陰，倦推石枕憑素琴。", "身居紅塵不自覺，夢入廬山深復深。", "廬山深處在何許，五老仙人邀我語。", "眉如秀雪顔桃花，酌酒相酣坐箕踞。", "明河九派倒西來，石梁巉絕古道開。", "五公握手向我笑，下見劫火揚塵灰。", "獨騎一鹿窮縈迴，窅然醉蹋青錦苔。", "松風號嘈何清哀，湍飛瀑卷萬壑雷。", "忽然驚起迷所向，四座已失黄崔嵬。", "披衣徬徨還太息，我與世途何所屑。", "亂世茫茫飛蠓蠛，囊中別有金膏訣。", "須君之行當何時，共向丹崖卧松雪。"]}