{"author": "嚴羽", "period": "宋", "type": "诗", "title": "寄贈張南卿兼答文篇之貺時南卿在鄱陽", "paragraphs": ["君不見邯鄲輕薄少年兒，鬭雞走狗長相隨。", "忽然失意向杯酒，拔劍相看死何有。", "君不見關西大姓多俠徒，結客如雲傾五都。", "一朝金盡人事改，昨日交朋竟誰在。", "我笑悠悠世上人，須臾反復非情親。", "拂衣便欲滄海去，但許明月隨吾身。", "張侯爲人心事好，使我一見喜欲倒。", "交友如君未易逢，相逢恨不相知早。", "相知雖早亦何爲，氣豁神傾在一時。", "君知海內劉玄德，我識弘農皇甫規。", "昨來贈我瓊瑶作，把酒高吟意寥廓。", "色動曹劉側耳聽，魂歸萬古開冥漠。", "故人一別兩何如，無限風期記素書。", "千里神交如咫尺，相思誰道隔江湖。"]}