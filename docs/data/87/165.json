{"author": "嚴羽", "period": "宋", "type": "诗", "title": "劍歌行", "paragraphs": ["劍歌行，借君劍，爲君舞。", "自古英雄重結交，樽酒相逢氣相許。", "愛君倜儻不可羈，與君一見心無疑。", "疏眉大顙長七尺，神彩照耀仍虬髭。", "雄詞落紙走山嶽，霹靂繞壁蛟龍隨。", "如何十載困羈旅，此心獨未時人知。", "去年從軍殺强虜，舉鞭直解揚州圍。", "論功不及驃騎幕，失路羞逐邊城兒。", "歸來寶刀挂空壁，白光夜夜驚虹蜺。", "椎牛釃酒且高會，酣歌擊筑焉能悲。", "百年快意當若此，迂儒拳局徒爾爲。", "我亦摧藏江海客，重氣輕生無所惜。", "關河漂蕩一身存，宇宙茫茫雙鬢白。", "到處猶吟然諾心，平時錯負縱橫策。", "海內交遊四五人，近來得爾情相親。", "情相親，兩相託，生死交情無厚薄。", "別君去，還留連，願剖肝膽致君前。", "人生感激在知己，男兒性命焉足憐。"]}