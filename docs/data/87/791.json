{"author": "林希逸", "period": "宋", "type": "诗", "title": "朱典卿和章有結茅孤青之語戲爲古風以絕之", "paragraphs": ["盥手捧詩神索索，高懷細把重抽繹。", "冥心不覺有鬼知，消息漏傳到姑射。", "箇中昨夜有使來，夢魂暗引飛雙腋。", "樓高百尺錦戶開，中有一人猶岸幘。", "低頭未敢問起居，自言我是壺仙客。", "紫薇花下引笑歸，世緣已謝來茲宅。", "雖然舊隠也未忘，離宮尚浸孤青碧。", "側聆有客身姓朱，結茅準擬欺泉石。", "山神火急報此間，移文便已回飛驛。", "馮夷奏記奉指揮，嚴兵鎖斷青松壁。", "公爲詩案有引連，歸到人間憑解釋。", "云渠姓字在天衢，撿點不上幽人籍。", "明年已著瑞鶴袍，浪言誰與飛鳬舄。", "便令勳業了鼎彝，也莫迂我雲山迹。", "宇宙如今况未清，經綸不任伊誰責。", "更是蓬萊有新禁，巖扃不許金袍惜。", "詩詞固然多孟浪，此事也須先禁格。", "劃然驚覺汗滿身，捉筆書之窗已白。", "請君從此莫戲談，恐有鬼神重聽得。"]}