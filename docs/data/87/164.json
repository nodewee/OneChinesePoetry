{"author": "嚴羽", "period": "宋", "type": "诗", "title": "雷斧歌", "paragraphs": ["穹崖之上，層峰之巔，神光夜半光燭天。", "山僧夢裏忽驚起，有物墜地聲填然。", "峰頭巨石似開劈，鬼物散走如飆旋。", "山僧曉見不敢取，有客識之爲雷斧，持歸摩挲色蒼古。", "匣中往往出雲氣，窗外時時起風雨。", "吾聞陰陽之氣相搏爲雷霆，變化翕欻常杳冥。", "非若革鼉考擊之爲聲，不知此斧何從形。", "乃是比干之心，朱雲之舌。", "一片忠憤氣，蟠鬰天地閒。", "千載長不滅，造化爲鑪巧鎔結。", "嗟哉指佞之草不復生，羣姦睚眥紛縱橫。", "大弓寶玉爭竊取，豈懼鬼責并天刑。", "我欲乘雲朝帝所，大叫天關排九虎。", "乞將此斧借小臣，叩頭問天天更許。"]}