{"author": "林希逸", "period": "宋", "type": "诗", "title": "題江貫道山水四言", "paragraphs": ["遠山叢叢，遠樹濛濛。", "咫尺萬里，江行其中。", "短長何岸，高低何峰。", "彼坻彼洔，彼瀑彼洪。", "晴嵐乍豁，煙靄葱籠。", "或斷或屬，且淡且濃。", "爾崒奚寺，爾盤奚宮。", "或垣陰翳，或梁嵌空。", "有吠者厖，有樵者翁。", "危檣落碇，短棹掀蓬。", "往來異趣，寂動殊容。", "羃翠其庭，豈非盧鴻。", "略彴而渡，豈非龜蒙。", "昔我經行，雲山萬重。", "若淮南北，與江西東。", "亦簑而雨，亦帽而風。", "乃今追惟，夢境相從。", "及此開卷，恍然昔同。", "誰居作者，造化論功。", "淹總其裔，熙成是宗。", "聲聞九陛，既召而終。", "謂彼樹白，讖其身窮。", "其然豈然，訊之天公。", "此名穹壤，疇曰不逢。"]}