{"author": "林希逸", "period": "宋", "type": "诗", "title": "徐朝奉挽歌詞", "paragraphs": ["薤露曲，薤露歌，人生如露可奈何。", "如公九十鬢皤皤，有子百世名不磨。", "排姦直氣貫羲娥，教忠蜚奏金鑾坡。", "制書內出特旨褒，魚躍白金緋染袍。", "徑阪之門道日高，葵藿園中翁共哦。", "諸孫玉立春室和，生事以禮踰牲牢。", "公從諸仙遊欄柯，送車千兩山之阿。", "鴻章伐石質參軻，百年似此勝人多。", "翁歸如蛻兒悲號，團欒一散頃兮俄。", "門人從今廢蓼莪，事親無足可奈何。", "事親無足可奈何，薤露曲，薤露歌。"]}