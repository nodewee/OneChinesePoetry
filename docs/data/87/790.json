{"author": "林希逸", "period": "宋", "type": "诗", "title": "紀異詩", "paragraphs": ["城中醮龍龍苦蟄，城門夜開八人入。", "粵從東關煽喊呀，飛煙卷作半空霞。", "祝融熛怒咋齒牙，彤幢絳旆紛要遮。", "扶桑剝落喧撐叉，兩岸炮焦幾百家。", "當時諸校陣陣來，傳呼數里聲如雷。", "州官令嚴兵官急，斤斧鑱鋤勾綆集。", "其奈枯河無瀋汁，炎曹橫恣玄冥讋。", "天雖有淚不敢泣，千人萬人瞠眼立。", "撲之愈張聽自戢，就中那得十數椽。", "敗壁穿穴簷瓦懸，四圍灰燼渠巋然。", "鄰人驚怪一郡傳，掃街老嫗今幾年。", "隻身窮獨頭如綿，家無一孔破絮纏。", "只餘一棺候棄捐，以此籲天天見憐。", "幽明之理豈眇綿，天在屋頭非虛言。", "陸渾山火雖富妍，無所勸戒何足編，惜渠不遇昌黎仙。"]}