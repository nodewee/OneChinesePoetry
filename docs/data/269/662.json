{"author": "衛博", "period": "宋", "type": "诗", "title": "贈王君用求畫小屏", "paragraphs": ["先生本是談天口，雲夢胸中吞八九。", "一丘一壑未忘情，得之於心應之手。", "分裂玄圃翻瀟湘，鬼神夜泣蛟龍藏。", "興來八極眇揮灑，陵奪萬象歸微茫。", "十日一水五日石，千年王宰今相識。", "已知相識意相親，異時直恐空相憶。", "跨鯨挾矢滄海遊，袖無贔屭無乃羞。", "促迫能事吾豈敢，激昂浩興君應酬。", "崩崖壓牀浪翻屋，咫尺端將萬里蹙。", "我生有意水石間，枕潄須君一屏足。"]}