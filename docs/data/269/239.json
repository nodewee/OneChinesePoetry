{"author": "張孝祥", "period": "宋", "type": "诗", "title": "賦沈商卿硯", "paragraphs": ["石渠東觀天尺五，壁星下直圖書府。", "琳琅寶鎮出三代，浩瀚簡編照千古。", "右文儲硯一百九，鈿匣珠囊護瓊玖。", "有時清夜發光怪，諸儒縱觀容拜手。", "一收朝蹟歸故園，瓦池葦管涂突煙。", "夢尋清都故歷歷，起憑書案空潸然。", "眼明見此超萬石，色如馬肝涵玉質。", "白圭之玷尚可磨，澀不拒筆滑留墨。", "摩挲太息不自已，呼兒汲甘爲湔洗。", "天遺至寶瑞吾子，要與詞林壯根柢。", "子行飛騫爲時須，西清承明有佳除。", "收功翰墨儻乞我，田間自抄種樹書。"]}