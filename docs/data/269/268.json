{"author": "張孝祥", "period": "宋", "type": "诗", "title": "金沙堆廟有曰忠潔侯者屈大夫也感之賦詩", "paragraphs": ["伍君爲濤頭，妬婦名河津。", "那知屈大夫，亦作主水神。", "我識大夫公，自托腑肺親。", "獨醒梗羣昏，聚臭醜一薰。", "瀝血摧心肝，懷襄如不聞。", "已矣無柰何，質之雲中君。", "天門開九重，帝曰哀汝勤。", "狹世非汝留，賜汝班列真。", "司命馳先驅，太一諏吉辰。", "翩然乘回風，脫迹此水濱。", "朱宮紫具闕，冠珮儼以珍。", "宓妃與娥女，修潔充下陳。", "至今幾千年，玉顔凜如新。", "楚人殊不知，謂公果沉淪。", "年年作端午，兒戲公應嗔。"]}