{"author": "張孝祥", "period": "宋", "type": "诗", "title": "湖湘以竹車激水秔稻如雲書此能仁院壁", "paragraphs": ["象龍喚不應，竹龍起行雨。", "聯綿十車輻，伊軋百舟櫓。", "轉此大法輪，救汝旱歲苦。", "橫江鎖巨石，濺瀑疊城鼓。", "神機日夜運，甘澤高下普。", "老農用不知，瞬息了千畝。", "抱孫带黄犢，但看翠浪舞。", "餘波及井臼，舂玉飲酡乳。", "江吳誇七蹋，足繭腰背僂。", "此樂殊未知，吾歸當教汝。"]}