{"author": "黄銖", "period": "宋", "type": "诗", "title": "寄南康使君仲晦五十二兄", "paragraphs": ["故人久已別，出擁朱轅轓。", "昨嘗枉札素，謂言尋里門。", "云胡不踐諾，使我心煩冤。", "天門深九重，叫閽聞有言。", "狺狺猛犬吠，曀曀黄霾昏。", "何由一褰開，豁然見乾坤。", "沈憂諒難寤，掩默孰與論。", "秋風吹層波，落葉何翩翻。", "林端月照夜，谷口雲迷村。", "誰同紫芝友，桂枝誰攀援。", "江蘺老已盡，况復芳蘭蓀。", "應當虎符戀，煢煢勞夢魂。"]}