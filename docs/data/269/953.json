{"author": "劉翰", "period": "宋", "type": "诗", "title": "江南曲", "paragraphs": ["我家江南同野老，自紡落毛采蘋藻。", "清風滿袖讀離騷，半畝幽畦種香草。", "門前流水鳴濺濺，日暮歸來自刺船。", "遥山數疊作媚嫵，落日斷霞明晚川。", "雨餘汀草漲新綠，紅衣濕盡鴛鴦浴。", "採蓮女兒何處來，唱我春風湖上曲。", "甕頭酒熟方新篘，白魚如銀初上鈎。", "呼兒洗杓醉明月，酒酣更作商聲謳。"]}