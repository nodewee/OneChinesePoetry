{"author": "高文虎", "period": "宋", "type": "诗", "title": "種菊", "paragraphs": ["菊載種農經，不見詩三百。", "周官敘鞠衣，一言僅可摘。", "黄華紀呂令，落英餐楚客。", "伯始飲得壽，桐君書探賾。", "移根候萌動，需時當甲拆。", "我羨柴桑里，敢希履道宅。", "不種兒女花，朱朱與白白。", "閲譜品雖多，求栽地恐窄。", "揠苗助其長，抱甕溉以澤。", "朗詠黄爲正，流播風傳格。", "寒香紫茁蘭，晚節銅柯柏。", "相繼早梅芳，一笑巡簷索。"]}