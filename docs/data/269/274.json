{"author": "張孝祥", "period": "宋", "type": "诗", "title": "初得愛巖", "paragraphs": ["高巖劃天門，仄徑通乳穴。", "隈堆青螺髺，嵽嵲白玉闕。", "外有虎豹蹲，中恐蛟蜃蟄。", "東榮俯雷電，西出挾日月。", "萬壑生悲風，六月不知熱。", "但覺駭心目，未易紀筆舌。", "平生山水趣，嶺海最奇絕。", "洞府二十四，未厭屐齒折。", "晚乃得游此，餘地皆僕妾。", "同來六七士，嗜好頗相躡。", "舉酒酹山神，慰汝久湮滅。"]}