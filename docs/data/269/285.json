{"author": "張孝祥", "period": "宋", "type": "诗", "title": "岸傍偶得木犀", "paragraphs": ["天公不求金，富媼不復藏。", "居然土同價，散作草木芳。", "英英園中葵，一心傾太陽。", "采采籬下菊，令汝壽命康。", "惟此木之犀，更貯萬斛香。", "雄姿傲霜雪，鱗甲森青蒼。", "三賢鼎足立，正色凜相望。", "豈比桃李徒，紅紫紛披昌。", "聊息貪者心，來上君子堂。", "歲晚從我遊，寘汝兄弟行。"]}