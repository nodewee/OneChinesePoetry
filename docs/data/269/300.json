{"author": "張孝祥", "period": "宋", "type": "诗", "title": "遊千山觀", "paragraphs": ["朝遊七星巖，莫上千山觀。", "東西兩奇絕，勢略領海半。", "長江寫縑素，疊嶂俯杯案。", "中有萬雉城，鐵立不可玩。", "伏龍起行雨，老樹舞影亂。", "衝風挾驚電，意恐崖谷斷。", "路懸石磴滑，衆客紛駭汗。", "嵌空偶自託，發若鳥集灌。", "須臾便開霽，杲日麗清漢。", "却坐山巔亭，容我烏幘岸。", "長懷付尊酒，別語不容判。", "會須九垓外，與子期汗漫。"]}