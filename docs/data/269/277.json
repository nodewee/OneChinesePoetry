{"author": "張孝祥", "period": "宋", "type": "诗", "title": "暑甚得雨與張文伯同登禪智寺", "paragraphs": ["老火陵穉金，聚作三日熱。", "舟行湘江上，蒸煮到魚鱉。", "黑雲起東北，一震山石裂。", "不知雨來處，但見風卷葉。", "銀河倚天瀉，高浪舞飛雪。", "只聽打篷聲，已覺凉意愜。", "岸傍古佛屋，樓殿頗嵽嵲。", "不辭衝泥去，一看雨脚闊。", "吾宗紫巖客，窮苦志不懾。", "自我來浯溪，奔走已旬浹。", "我懶久廢學，愧子來挈挈。", "相携得偉觀，爲子熾然說。", "願子領話頭，吾今指摽月。"]}