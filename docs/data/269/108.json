{"author": "張伯垓", "period": "宋", "type": "诗", "title": "題椿桂堂", "paragraphs": ["進士從來榮一第，至比梯雲仰攀桂。", "弟兄罕見五枝芳，昔說竇郎今莫氏。", "莫氏一門真可榮，二難三秀衆美并。", "見聞歎羨不易及，往往笞兒親短檠。", "堂下荷衣戲成伍，堂上椿齡奉慈母。", "母夫人是月中娥，種得森森桂如許。", "飛騰從此上天衢，豈但森森月桂如。", "更看勳名相炤燿，連珠光彩奪星榆。"]}