{"author": "羅頌", "period": "宋", "type": "诗", "title": "蘭亭序墨本", "paragraphs": ["文皇嗜好非聲色，偶愛蘭亭亦其癖。", "河南猶恐後來聞，竟使昭陵隠真蹟。", "世閒能悟知幾人，墨本珍傳意愈勤。", "有似春雲隠明月，光影還到千江分。", "法曹得此深恨晚，有客携從大梁遠。", "多言南渡罕曾見，大勝薛家蟬翼本。", "嗟我學書從少年，較計點畫分媸妍。", "老拈撅筆萬事懶，忽見錦軸心淒然。", "真行姿媚公所取，篆隸何妨更兼有。", "退之但作石鼓歌，談笑譏訶換鵝手。"]}