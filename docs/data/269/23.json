{"author": "馮楫", "period": "宋", "type": "诗", "title": "勸諭賑濟詩", "paragraphs": ["我朝未第日，鄉間逢歲饑。", "兩率閭里人，相共行賑濟。", "饑民僅得食，免困餓而斃。", "及我登第後，被罪歸田里。", "尋復拜召命，迤邐治行計。", "忽見道途間，小兒有遺棄。", "復自勸鄉邦，割己用施惠。", "日飯八千人，八旬乃休止。", "于時已麥熟，糧食相接濟。", "我始趨行朝，蒙恩長宗寺。", "初本不望報，人以爲能事。", "利司具切奏，還官不容避。", "今年又少歉，我適帥瀘水。", "無戶備飯食，所濟俱用米。", "聊舍三百斛，十中活一二。", "又以一千石，減價平行市。", "每石減十錢，庶幾無湧貴。", "更有不熟處，資簡潼川類。", "計用減價糶，所祈均獲濟。", "我非財有餘，但愍民不易。", "一時所施行，樂爲之識記。"]}