{"author": "張孝祥", "period": "宋", "type": "诗", "title": "赭山分韻得成葉字  其一", "paragraphs": ["昨日一尺雪，今朝十分晴。", "杲日上積雪，光若虹氣升。", "江平鏡新磨，地迥玉琢成。", "赭山有令色，令我白眼青。", "借馬屋東家，喚客踏層冰。", "冒貂挾裘茸，石路五里平。", "竹樹紛掩冉，珠幢間霓旌。", "野僧不慣客，倉皇門前迎。", "屋古少完壁，堂虛有危登。", "石上迹宛宛，山腰塔亭亭。", "劫火偶不燒，百年費支撐。", "我有一尊酒，高處得細傾。", "諒非無事飲，憂國空含情。", "長歌眇寥廓，歸路已戴星。"]}