{"author": "張孝祥", "period": "宋", "type": "诗", "title": "贈張欽州", "paragraphs": ["張家承平四姓侯，門前列戟金成丘。", "南來清貧家立壁，但有萬卷書滿樓。", "雲山極觀半空寫，下有花竹秀而野。", "閉門讀易已三年，樂天知命忘華顛。", "我行湘中識此老，難兄莫年更枯槁。", "從來戚畹須表勸，會聽鳴珂趁朝早。", "衡陽小隠雖深幽，去天尺五君無留。", "貂蟬兜鍪何足道，君必不爲猿鶴羞。"]}