{"author": "衛博", "period": "宋", "type": "诗", "title": "二貓詩", "paragraphs": ["地偏人跡希，齋厨冷如刷。", "老僧挑野菜，豈識腥與血。", "饑鼠知自遷，畜貓竟徒設。", "我來客南齋，盤餐稍羅列。", "烹炮愧寡鮮，棄置謝瑣屑。", "二貓亦慕羶，媻跚事爭齧。", "小兒强解事，叱逐加撞㧙。", "尺箠未去手，二貓復及闑。", "懲羹肯吹虀，廢食未因噎。", "小兒恚貓癡，提耳當割切。", "謝兒兒勿嗔，我曹更癡絕。", "要之等爲口，已矣莫中熱。"]}