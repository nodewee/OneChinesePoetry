{"author": "黄銖", "period": "宋", "type": "诗", "title": "送仲晦", "paragraphs": ["靡靡歲時晏，亂山紅葉稀。", "端居已無悰，況與親故違。", "駕言臨廣路，惜此須臾期。", "祖燕未云洽，雞鳴促再馳。", "晨裝儼然隊，天澹風凄凄。", "迤邐征人行，悵惘離言悲。", "令德本高世，誠思開聖微。", "虎豹文采異，幾年丹詔垂。", "眷茲皇華寄，那得淹遐隮。", "君王久延佇，去矣翔天墀。", "顧我抱幽獨，已爲清世遺。", "冥鴻聿高舉，蜩鷽何由追。", "縈縈西郊道，晻晻朝陽暉。", "出處自殊迹，操袪胡不怡。", "明當逐雲月，依舊東岡陂。"]}