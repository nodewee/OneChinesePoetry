{"author": "張孝祥", "period": "宋", "type": "诗", "title": "題朱元順浯溪圖", "paragraphs": ["去年過浯溪，王事有期程。", "夜半度湘水，但見天上星。", "平生中興碑，夢入紫翠屏。", "已辦北歸時，十日窮攀登。", "今朝復何朝，忽此短軸橫。", "歷歷眼中見，湘山無數青。", "白雲著山腰，樓閣秋氣明。", "便欲扶短策，下濯滄浪纓。", "主人山水仙，妙處心自評。", "元順骨已冷，千載交蓋傾。", "賞音寄幅紙，益見忠孝情。", "題詩疥公畫，託我不朽名。"]}