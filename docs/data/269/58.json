{"author": "吳炯", "period": "宋", "type": "诗", "title": "顔孝子烏墓", "paragraphs": ["人倫風化自孝始，我懷義烏顔氏子。", "昔從書傳聞其名，今來浙東入其里。", "未入里先見路碑，高塚巍然雲樹裏。", "猶有群烏繞墓飛，或者神烏長不死。", "啣土傷吻土亦亦，烏血凝成墓山紫。", "今古人人皆有親，負土葬者豈獨此。", "如何感召到山禽，須就人心推物理。", "生前服勞情自苦，亡後附身哀靡已。", "天地憫憐鬼神泣，無知羽族有所使。", "父子塋域永相依，白雲深處精靈起。", "風吹草卉即萊衣，溪浮蘋藻爲甘旨。", "千秋萬古此經過，誰人眼不淚如水。"]}