{"author": "劉翰", "period": "宋", "type": "诗", "title": "鴻門宴", "paragraphs": ["江東遥遥八千騎，大戰小戰七十二。", "劉郎曉鞭天馬來，踧踏長安開帝里。", "子嬰已降隆準公，君王置酒鴻門東。", "張良已去玉斗碎，三月火照咸陽紅。", "繡衣歸來日將夜，可惜雄心天不借。", "當時已失范增謀，尚引長戈到垓下。", "刁斗乍急營壘驚，夜深旗尾秋風橫。", "玉帳佳人不成夢，月明四面聞歌聲。", "拔劍相看淚如雨，我作楚歌君楚舞。", "明朝寶馬一聲嘶，江北江東皆漢土。"]}