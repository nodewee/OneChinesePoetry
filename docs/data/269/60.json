{"author": "陳掞", "period": "宋", "type": "诗", "title": "題稙庵", "paragraphs": ["季鷹雅志本江湖，胡爲入洛誠計疏。", "一盃蓴羹入歸夢，歲晚僅飽松江鱸。", "何如王郎十畝宅，一生江頭枕江碧。", "西風落日弄煙波，卻笑陶朱計然策。", "我來訪君春已深，江花江柳翻綠陰。", "相攜三徑拾瑤草，爲問客來何苦心。", "固知此事君計得，我被微官苦相逼。", "勸君謹勿語彈冠，便恐紛紛北山檄。"]}