{"author": "尹穡", "period": "宋", "type": "诗", "title": "庸醫行", "paragraphs": ["南街醫工門如市，爭傳和扁生後世。", "膏肓可爲死可起，瓦屑蓬根盡珍劑。", "歲月轉久術轉疏，十醫九死一活無。", "北市醫工色潛動，大字書牌要驚衆。", "偏收棄藥與遺方，縱有神丹亦無用。", "實者爲虛熱爲寒，幾因顛倒能全安。", "君不見形神枵然卧一室，醫方爭功藥無必。", "左手檢方右顧金，兩手雖殊皆劍戟。"]}