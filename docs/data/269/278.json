{"author": "張孝祥", "period": "宋", "type": "诗", "title": "丙戌七夕入衡陽境獨游岸傍小寺", "paragraphs": ["七年暑中行，道路萬里賒。", "今夕已七夕，我猶在天涯。", "繫船蒼石根，人影散晚沙。", "上岸是修竹，仄徑如行蛇。", "茅屋四五間，往昔佛所家。", "經禪劫火盡，舊觀初萌芽。", "牆疊古瓦盆，僧披破袈裟。", "喜聞拄杖聲，掃地自點茶。", "何以爲我娛，冰雪汲井花。", "一洗十日渴，分凉到童髽。", "盈盈牛女期，不著雨洗車。", "疏星銀漢動，新月玉鈎斜。", "更呼老奚官，卷蘆作鳴笳。", "莫驚潭中龍，聊起棲樹鴉。"]}