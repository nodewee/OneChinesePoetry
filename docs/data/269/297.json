{"author": "張孝祥", "period": "宋", "type": "诗", "title": "中隠", "paragraphs": ["吾家中隠君，才比萬斛泉。", "短小精悍姿，一劍當雄邊。", "去年郴州賊，俯視衡嶽顛。", "君從襄陽來，孤忠作戈鋋。", "譚笑百雉安，凈洗湖嶺煙。", "謂當酬王勳，金印如斗懸。", "言歸遽如許，此意誰爲宣。", "小隠即居山，大隠即居廛。", "夫君處其中，政爾當留連。", "早晚有詔書，喚君遠朝天。", "欲爲中隠遊，更著三十年。"]}