{"author": "釋崇嶽", "period": "宋", "type": "诗", "title": "送悟藏主還姑蘇", "paragraphs": ["玲瓏巖畔瞥不瞥，豎起脊梁生鐵橛。", "無端林下錯商量，携手相隨入虎穴。", "甕裏驀然失却鱉，箇事明明向誰說。", "彼時只是此時人，誰知眼裏重添屑。", "我携拄杖奔南北，君入西山恣輕忽。", "放下蛇頭捋虎鬚，翻身便作白拈賊。", "太虛全布目前機，生殺交馳誰敢窺。", "我來一笑重相見，鼻孔由來向下垂。", "密庵家風徹骨貧，密庵有眼且無筋。", "將無作有這些子，透這些子能幾人。", "西風落木天宇迥，君兮不住別峰頂。", "曹谿一滴杖頭挑，漲起吳江千萬頃。"]}