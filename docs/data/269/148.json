{"author": "陳睍", "period": "宋", "type": "诗", "title": "題廣福寺軒", "paragraphs": ["小軒架寒溜，激激鳴水蒼。", "老僧不靳惜，借與一榻凉。", "枕流暫憩息，清飈襲衣裳。", "蟬聲亦多思，牽引晝夢長。", "俗慮頓消處，栩栩無何鄉。", "翻嫌市廛中，吏隠殊相妨。", "未賦淵明歸，祗益袁君狂。", "平生不勇决，戀戀粟一囊。", "何如水西頭，飛雲共徜徉。", "日尋方外遊，煮茗燒妙香。", "此致渺未遂，嘯歌空自傷。", "坐待山月明，拏舟泛滄浪。"]}