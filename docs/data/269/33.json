{"author": "釋嗣宗", "period": "宋", "type": "诗", "title": "頌古二十六首  其三", "paragraphs": ["過去心不可得，收綸罷釣秋江碧。", "扁舟古岸恣閑眠，明月蘆華深穩密。", "現在心不可得，法王家法存今昔。", "謀臣猛將定封疆，說甚隋珠幷趙璧。", "未來心不可得，不可得中只麽得。", "石含玉兮地擎山，惟證乃知難可測。", "千古流芳誰共知，清風帀地有何極。"]}