{"author": "張孝祥", "period": "宋", "type": "诗", "title": "賀郊祀", "paragraphs": ["漢統千齡接，虞衡七政齊。", "德馨天自饗，容祲古猶稽。", "輿衛鈎陳北，衣冠觀闕西。", "雨先清道蹕，寒避禮神圭。", "方士朝仙仗，宮垣挾御堤。", "廟芝楹疊璧，帝樂字連奎。", "虛次尤祗慄，懷親極慘悽。", "珠旒依玉色，蘭炬映璇題。", "兩相初扶翼，崇壇六降隮。", "高靈森欲墮，諸福應如携。", "燎夜壇三燭，凌霜甲萬犀。", "宗藩申寶酌，祕檢護金泥。", "奉引星辰爛，旋歸錦繡迷。", "端門臨五鳳，步輦駐雙霓。", "日照雲裳委，風含綵筤低。", "和聲翔四表，嘉澤浸羣黎。", "盛事真寥廓，微生荷奬提。", "侍祠叨執爵，著籍繆通閨。", "異寵何由報，孤忠誓不睽。", "裁詩獨慚晚，猶得并鳧鷖。"]}