{"author": "張孝祥", "period": "宋", "type": "诗", "title": "昨日極暑今日極寒", "paragraphs": ["昨日火流金，今日風折膠。", "昨著綀布衣，今衣弊縕袍。", "赤帝與玄冥，凜凜隔一宵。", "聊將擁爐適，換此揮箑勞。", "冰炭欲盈懷，炎凉不崇朝。", "幻生過隙駒，是身九牛毛。", "等是一寒暑，胡爲自詼嘲。", "萬法從心生，心靜境亦消。", "悟此本來無，絺綌同狐貂。", "還當隠吾几，試聽萬竅號。"]}