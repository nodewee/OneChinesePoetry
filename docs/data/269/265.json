{"author": "張孝祥", "period": "宋", "type": "诗", "title": "考試呈周茂振舍人陳季陵國正", "paragraphs": ["胸中五斗棘，厭此十日讀。", "紛然湘羅帕，猶作春笋束。", "先生擇法眼，一閲不再復。", "探囊得至寶，每出輒驚俗。", "孟公更超絕，涇渭飽渟滀。", "從容了官事，繭紙唾珠玉。", "鄙夫聞道晚，衡鑑恐不足。", "冥搜夜無寐，慚愧費宮燭。", "何時即三昧，屈指社甕熟。", "秋容日夕好，應到堂前菊。"]}