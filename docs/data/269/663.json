{"author": "衛博", "period": "宋", "type": "诗", "title": "送齊六歸石城", "paragraphs": ["春衫快馬君來時，寒江穩泛君今歸。", "人生聚散定何許，悵望十年三別離。", "憶昔見君石城下，雜佩瑶瑜間蘭麝。", "三年一鳴驚倒人，欲和薰風奏韶夏。", "翰林主人子墨卿，文章意氣飄朝雲。", "君歸但掃三千牘，後會却揖賢書登。", "離離漠漠霜蕪沒，江上陰風攪寒日。", "不用長吟河畔草，與君且盡杯中物。"]}