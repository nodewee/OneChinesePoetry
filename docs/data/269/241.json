{"author": "張孝祥", "period": "宋", "type": "诗", "title": "吳城阻風", "paragraphs": ["吳城山頭三日風，白浪如屋雲埋空。", "北來大舸氣勢雄，車帆打鼓聲韸韸。", "我船政爾不得去，跼促沙岸如鳬翁。", "長年三老屢彈指，六月何曾北風起。", "由來官儂多齟齬，世不汝諧神亦爾。", "我愧此言呼使前，順風逆風皆偶然。", "皇天廣大豈有意，想汝嗔喜庸非偏。", "瓶中有粟囊有錢，與汝飽飯姑留連。"]}