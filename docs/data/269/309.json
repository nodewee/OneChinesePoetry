{"author": "張孝祥", "period": "宋", "type": "诗", "title": "送張定叟", "paragraphs": ["戊子歲二月，定叟如南山。", "行李太匆草，問君何當還。", "敬展南陽阡，永慕涕已潸。", "畢事却登攬，紓子悲悴顔。", "羣峯最高處，眼界窮塵寰。", "紫蓋款佛剎，黄庭扣玄關。", "夜榻藉雲衲，曉窗闖煙鬟。", "野飯薦笋蕨，幽尋翦榛菅。", "酒賤可痛飲，詩成要重刪。", "勿作賈胡留，閨人賦刀環。", "歸時買竹䶉，小破行囊慳。"]}