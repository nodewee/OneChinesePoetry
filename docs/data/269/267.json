{"author": "張孝祥", "period": "宋", "type": "诗", "title": "與趙李二同年夜飲有懷石使君惠叔", "paragraphs": ["佳月久不見，忽見如故人。", "清風何方來，過我孤竹君。", "我有一尊酒，政爲二子斟。", "會此風月宵，更覺笑語新。", "北城石先生，欲喚不敢頻。", "坐上欠此客，長懷渺無津。", "南方鳳之徒，瑞世五色文。", "鐵石賦梅花，一洗瘴海氛。", "臺家須貢珍，我欲列九閽。", "且補諫官闕，日酌白獸尊。"]}