{"author": "張孝祥", "period": "宋", "type": "诗", "title": "贈江清卿", "paragraphs": ["吾友林少穎，讀書不計屋。", "抄書手生繭，照書眼如燭。", "往時羣玉府，上直對床宿。", "夜半聞吾伊，我睡已再熟。", "此君抱高節，雪柏映霜竹。", "造物乃兒戲，卧病在空谷。", "尚能作手書，寄我成一束。", "我懶更愧渠，終歲不報復。", "今來見江子，少穎儼在目。", "不必不如師，惟子肖甚速。", "持身嚴法律，自愛比冰玉。", "學官冷徹骨，三月食無肉。", "危坐談仁義，口吻若布穀。", "時能從我游，騎馬踏溪淥。", "定自我輩人，胸次不碌碌。", "惟皇開洪業，大厦非一木。", "豈有梁棟姿，而令久淹辱。", "願子益寵珍，即日馬首北。", "我懷山林去，掃迹混樵牧。", "躬耕得薄少，持用供水菽。", "稍遠聲利場，真勝萬鍾祿。", "但恨與子別，醉語成諄複。", "因書寄少穎，以寫我心曲。"]}