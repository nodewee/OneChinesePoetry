{"author": "張孝祥", "period": "宋", "type": "诗", "title": "大雨呈同行諸公", "paragraphs": ["我船千斛初甚遲，上灘下灘風薄之。", "百夫撐挽才得過，水淺舟大行無期。", "同來賓客笑鈍滯，一葉自買如鳧鷖。", "瞥波急槳亂藻荇，瞬息不見飈車馳。", "忽然昨夜雷雨作，黑雲頹山風卷壑。", "龍門春漲魚鱉亂，牛渚宵明鬼神惡。", "篷翻纜斷泊不得，客只一身無處著。", "長年絕叫客驚起，一浪先掀半船水。", "囊衣漂盡到巾屢，一夜奔忙沙石裏。", "我時甘寢殊不覺，但怪颼颼風到耳。", "起來呼酒自勞苦，水滿凉生差可喜。", "鄉來笑者今却悲，人生淹速那能知。", "明朝轉柁我船快，喚客同船莫嫌隘。"]}