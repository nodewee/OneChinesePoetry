{"author": "衛博", "period": "宋", "type": "诗", "title": "送長壽黄主簿", "paragraphs": ["黄郎千人英，凜凜霜松姿。", "鄴侯三萬卷，載復無遺辭。", "十年居太學，辛勤厭朝虀。", "詞場事雄俊，傲睨深叢羆。", "再拜天子前，袍笏光陸離。", "朅來皖水濱，樂哉同襟期。", "顧我蓬之心，友婭慚非宜。", "朝來擺征衫，悵望當分携。", "君家閩海陬，去作楚郢歸。", "大哉天宇間，會合固有時。", "丈夫志八表，曲士守一涯。", "錦衣行未暮，鸞桂先高枝。", "清潤照冰玉，唱和共塤箎。", "行行得所詣，何必事町畦。", "寒江清無波，愛景摇窗扉。", "衮衮江上山，萬象供品題。", "還登古石城，往和白雪詩。", "儻因西飛鴻，寄我長相思。"]}