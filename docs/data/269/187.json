{"author": "袁樞", "period": "宋", "type": "诗", "title": "寄朱晦翁山中丹砂", "paragraphs": ["丹砂九轉世莫傳，羽衣婀娜飛朝天。", "淒然風露洗塵世，星斗一天隨轉旋。", "空餘丹鼎在巖際，夜夜虹光騰霽煙。", "天遺紫陽弭絳節，點石成玉公須專。", "朝來金鎖開洞府，丹火已灰當復然。", "離龍坎虎玄又玄，不須人間詢謫仙。", "黄熊跑號青兕舞，爭欲舐鼎嚴笞鞭。", "巖頭風高捲衣袂，嘶斷玉龍雲滿川。", "怡然上池漱瓊液，鼓枻下濯丹溪泉。", "雲間雙鶴儻未下，招隠爲我歌長篇。"]}