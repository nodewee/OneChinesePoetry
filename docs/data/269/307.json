{"author": "張孝祥", "period": "宋", "type": "诗", "title": "贈陳監廟", "paragraphs": ["陳子居城東，茆屋三四間。", "下有五畝園，灌畦泐清灣。", "松柏充羽葆，荷芰作髻鬟。", "再拜太夫人，壽比衡麓慳。", "我早與子遊，期子到孔顔。", "察子意甚真，不與時輩班。", "扁舟漾荆渚，餘子頗謗訕。", "大道甚坦夷，勿歎行路難。", "彼自種荆棘，吾寧翦榛菅。", "一醉乘秋風，共此霜月彎。"]}