{"author": "張孝祥", "period": "宋", "type": "诗", "title": "再用韻呈仲欽元順", "paragraphs": ["今時朱仲欽，文字有奇氣。", "潜幽覩天奧，雋永得古味。", "袖手閲世紛，虛心餘樂地。", "那持瘴野節，不從羽林騎。", "埋輪吾宗英，補衮五色雉。", "去年對延英，御坐再三起。", "憂民甚己溺，稽古乃心醉。", "天衢行日月，發軔從此始。", "會當紀鴻業，我筆墨先泚。", "相期并徵詔，禁殿直清邃。", "尚憶此追游，班中語相謂。", "我懷江湖去，初服反芰制。", "閑邊靜成趣，岐路險多畏。", "此事屬兩君，它年儻終惠。", "長篇起予病，妙語充法施。", "調高和難工，初學慚紙費。", "郊原春無數，風日極清美。", "已遣具方舟，重游更須記。"]}