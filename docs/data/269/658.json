{"author": "衛博", "period": "宋", "type": "诗", "title": "不寐", "paragraphs": ["夜深耿不寐，鼻息聞比鄰。", "家童亦倡酬，轟雷隠牀漘。", "病夫默欹枕，愈覺展轉頻。", "天籟寂不聞，獨此聲輪囷。", "懸知鼾睡夫，定非識字人。", "不然事紛糾，豈得全其真。", "世上學書兒，頗結煩惱因。", "多識一丁字，便欲了八垠。", "誰甘凍龜縮，競作寒螿呻。", "今日爲何時，酣寢圖安身。", "往往中夜興，起舞徒逡巡。", "大哉出世士，天地衾枕均。", "首壓西山巔，氣蓋北海濱。", "死生一夢覺，寒暑同屈伸。", "時於兩踵間，出息疑氤氳。", "蝴蝶亦翩翻，客主誰疎親。", "譬如善飲人，號呶觀衆賓。", "又如富家翁，經營笑彌貧。", "優游木雁際，卒歲誰斧斤。", "問我無眼禪，答君妙入神。", "我亦起洗醆，軟脚長安春。", "垂我大鵬翼，脂我神馬輪。", "未經華胥國，聊追葛天民。", "夢回復惘然，喚起啼叢榛。"]}