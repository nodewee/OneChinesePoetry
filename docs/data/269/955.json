{"author": "劉翰", "period": "宋", "type": "诗", "title": "玉斗歌", "paragraphs": ["漢兵咸陽未休舍，楚王長歌到戲下。", "項伯夜入張良營，沛公倉皇出城謝。", "自言戮力共攻秦，不意入關成此勳。", "閉關籍民備他盜，盡封府庫待將軍。", "項莊拔劍項伯起，漢楚興亡在今爾。", "鴻門壯士斬關來，慷慨一卮誰懼死。", "君不見秦亡鹿走驪山傾，四方盡起諸侯兵。", "龍顔隆準泗上長，天之所授誰能爭。", "英雄肯落他人手，獨遣謀臣談辯口。", "君王間道却歸來，滿地秋聲鳴玉斗。"]}