{"author": "衛博", "period": "宋", "type": "诗", "title": "醉歌行", "paragraphs": ["軟沙挾徑草微微，畫堂甲帳光流離。", "堂外花驄瑪瑙覊，傳呼直到黄金墀。", "黄金墀下班如剪，蒼槐不動蟠蛟螭。", "出門膽落金吾將，歸去泣走銅山兒。", "河龍供鯉桂爲醑，御厨珍送絲絡垂。", "乾坤整頓萬事了，蹴踏四海乘丹梯。", "丈夫生時重意氣，胡爲到處潛傷悲。", "鄉里小兒狐白腋，五陵豪客顛倒衣。", "酒酣耳熱歌浩蕩，揮斥八極隘九圍。", "投戈却日日不住，焚膏尚卜升朝曦。", "君看博浪沙中客，圯下偷生天地窄。", "相期要看後五日，路逢莫問前一著。"]}