{"author": "陳掞", "period": "宋", "type": "诗", "title": "破山寺雙頭白蓮", "paragraphs": ["湘南夜水風露清，月明耿耿波益平。", "嬋娟有人步羅襪，瓊璫玉佩雙娉婷。", "可憐玉骨埋藏久，腸斷人間無復有。", "豈知化作蘭若蓮，宿契未忘猶並首。", "想應快意洗塵緣，不向謝池爭取妍。", "玻璃盤中凈土頰，一心稽首西方仙。", "請君以圖獻天子，當與嘉禾並周史。", "毋令寂寞墮空山，泣月悲雲清夜殘。"]}