{"author": "祖世英", "period": "宋", "type": "诗", "title": "三學院", "paragraphs": ["洞庭之山天下奇，岡巒百轉盤青螭。", "金堂玉室白雲鎖，中有仙客來棲遲。", "方睛秀骨郭文舉，孤劍青鞋出巖戶。", "朅來此地訪禪翁，共掃松花談太古。", "拏雲忽駕升天行，西歸隻履埋巖坰。", "聲流影散遽如許，故山惟有松風清。", "道師懷古興不淺，堂宇橫陳迎翠巘。", "悠悠遐想山阿人，水带雲衣猶在眼。", "凉飆五月吹浮埃，蕉旗竹𥶙摇空階。", "我來箕踞發長嘯，月光飛射雲樓開。", "寸心浩蕩逸天外，欲去復住聊徘徊。", "永懷西山五色藥，服之羽化登蓬萊。"]}