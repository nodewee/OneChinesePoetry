{"author": "張孝祥", "period": "宋", "type": "诗", "title": "和蔡濟忠天字韻", "paragraphs": ["憶我初識君，屈指今七年。", "鹽車著騏驥，駑蹇紛爭先。", "謂當對清閑，帝席半夜前。", "稍使修世官，復近尺五天。", "如何尚朱紱，亦墮嶺海邊。", "前山春色多，佳樹午陰圓。", "散策履幽徑，方舟下長川。", "心目得開明，語笑爲芳鮮。", "但恨暝色至，不得窮攀援。", "尚欲夜然犀，下照蛟龍淵。", "清遊渺難繼，歸夢蒼山巔。", "須君換鵝帖，更敘山陰賢。"]}