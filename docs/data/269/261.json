{"author": "張孝祥", "period": "宋", "type": "诗", "title": "登馬氏永寧閣和朱漕元順分韻", "paragraphs": ["佛宮昔誰營，猶挾蓋世氣。", "應慚割據醜，稍識苦空味。", "重簷隠白日，隆棟湧金地。", "耽耽壁間像，尚可將千騎。", "鄉來歌舞處，荒棘擁城雉。", "惟此悲願成，歷劫更興起。", "橫撞鍾萬石，妙響警昏醉。", "憶當風雪辰，茲事實經始。", "老僧喜成就，膜拜顙有泚。", "喚客饌伊蒲，齋房頗深邃。", "空巖才跬步，不往獨何謂。", "徑携雙竹杖，脚力勇難制。", "繡衣兩使者，風誼我所畏。", "相逢瘴海上，此樂豈天惠。", "山林與心會，風月可回施。", "聊乘簿書隙，拚此一日費。", "摩挲水邊石，勝處欲專美。", "不用濡漆書，公詩即行記。"]}