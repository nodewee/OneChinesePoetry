{"author": "張孝祥", "period": "宋", "type": "诗", "title": "重入昭亭賦二十韻", "paragraphs": ["我本山中人，對山輒忻然。", "蹉跎落世網，欲去常拘牽。", "蒼鷹著珠韝，側腦思高騫。", "青絲絡奔驥，擺脫意乃便。", "抑鬰不自聊，沉冥向誰宣。", "長懷昭亭山，積翠摩青天。", "下有千柱宮，突兀數百年。", "往者雪中游，羣峯玉回旋。", "飛閣出木末，下睨春無邊。", "堂中二老人，龍象開法筵。", "炯炯月在空，浩浩海納川。", "應庵默無言，妙處心已傳。", "如庵說千偈，微辭諦真詮。", "靜極炷爐熏，對床且安眠。", "更欲捐冠簪，一簞寄三椽。", "此志竟不遂，緇塵亂歸韉。", "今朝復何朝，却望山中煙。", "縹緲見樓觀，鍾梵聲清圓。", "我携九節筇，飛步雲蘿巔。"]}