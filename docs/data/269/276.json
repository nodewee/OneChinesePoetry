{"author": "張孝祥", "period": "宋", "type": "诗", "title": "奉送李彥國還廬陵", "paragraphs": ["李生來嶺南，自挾書一束。", "食簞寄蕭寺，矻矻晝夜讀。", "餘子讓頭角，文作翻手速。", "小試不盡能，它日真可卜。", "里中老仙伯，曾對玉堂宿。", "高節老彌厲，名蓋斗南北。", "掖垣我畏友，不愛萬鍾祿。", "卷藏一丘下，勳業所迫逐。", "子歸問道要，儲作饑歲穀。", "富貴偶然耳，吾欲子金玉。"]}