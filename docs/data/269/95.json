{"author": "高文虎", "period": "宋", "type": "诗", "title": "送台倅趙叔明趨朝", "paragraphs": ["羲輪正弭節，別駕忽揚鞭。", "游從亦雨暑，朋盍知何年。", "欲敘情繾綣，難得形周旋。", "譜系玉爲牒，輝華珠在淵。", "漢家子駿才，今世德麟賢。", "洊倅丹丘地，平分刺史天。", "婉畫邁前輩，陰功培後緣。", "人或得其一，君亦幾於全。", "微凉起天末，觸熱趨日邊。", "石橋禮尊者，瓊臺訪遺仙。", "高張天姥蓋，穩泛雪溪船。", "稽山萬塍稻，鏡湖千頃蓮。", "行庖擊小鮮，觸境亂鳴蟬。", "應酬圖畫中，懷想冕旒前。", "早渡月千里，晴帆風一川。", "清都鬰佳氣，絳闕鎖祥煙。", "放朝上閤後，投謁巖廊先。", "諸公競羅致，百辟會班聯。", "託契荷傾蓋，爲僚因贅員。", "猶憑六六魚，寄問我沈綿。"]}