{"author": "沈端節", "period": "宋", "type": "诗", "title": "弔于湖墓在秣陵", "paragraphs": ["晚出白門下，疲馬踏秋色。", "鍾山度蒼翠，慰我遠遊客。", "暮投清泉寺，花草獻幽寂。", "長廊靜無人，落日照西壁。", "平生張于湖，萬里去一息。", "翻然九州外，汗漫跨鯨脊。", "乾坤能幾時，安用較顔跖。", "文章失津梁，所念斯道厄。", "夜闌耿不寐，搔首賦蕭索。", "懷人感西風，翁仲守孤陌。"]}