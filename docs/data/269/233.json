{"author": "張孝祥", "period": "宋", "type": "诗", "title": "賦王唐卿廬山所得靈壁石", "paragraphs": ["湘江竹深韶不傳，后夔神禹飛上天。", "泗濱之磬無人編，帝敕此寶淪深淵。", "於乎不知幾千年，奇形異質鬼所鎸。", "青虬赤虎遭縛纒，蹙筋怒爪身攣拳。", "自從胡塵障中原，神物變化隨霏煙。", "金聲玉振義不辱，六丁徙置康廬巔。", "靈臺星官未知處，但怪寶氣干霄躔。", "王郎齋居敷淺原，飲水泣血天所憐。", "空山無人下羣仙，似夢非夢或告旃。", "捫蘿獨上果有得，失喜而懼心茫然。", "百夫挽取自包裹，解衣更買蠻兒氈。", "緘扃不肯鄉人說，知我好古容觀瞻。", "焚香再拜婁歎息，安得致之天子前。", "安得致之天子前，明堂郊丘備宮縣。", "調和正聲薦上帝，簫勺羣慝收戈鋋。", "朝廷清明用耆哲，一律四海歸陶甄。", "鳳皇來儀獸率舞，復古却到虞韶邊。", "是時賦公筆如椽，襞牋爲草登歌篇。"]}