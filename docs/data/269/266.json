{"author": "張孝祥", "period": "宋", "type": "诗", "title": "和子雲白蓮", "paragraphs": ["仙人玉步摇，佛子白練衣。", "新粧水底明，素手風中揮。", "盈盈夜露光，灧灧秋江肥。", "寒月分好色，朝霞借餘輝。", "遥聞功德水，盡洗幻化非。", "惟此妙花幢，坐受諸天圍。", "鄉來孤山遊，末覺所見稀。", "零落塞草邊，相逢故依依。", "結實須及早，要令飽霜威。", "采剝登君盤，勿嫌此么微。"]}