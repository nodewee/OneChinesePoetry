{"author": "馬先覺", "period": "宋", "type": "诗", "title": "送崑山丞謝子潚解官還朝", "paragraphs": ["結交無慮三十年，道同志合難其全。", "傾蓋相歡豈無有，當面論心背不然。", "晚知趨向動違俗，閉門避客魚淵潛。", "屬聞貳令非常好，才德遠過崔藍田。", "有懷欲吐難忍脚，試剝雲霧看青天。", "穆如清風濯煩慍，皎若明月墮我前。", "論文未易探涯涘，講政壹以民爲先。", "老夫論說衆所廢，公獨採拾無棄捐。", "承顔請益恨不數，契合乃過金石堅。", "我方怙焉以爲命，忍聞歌吹張離筵。", "西郊日煖玉生煙，羨公此行若登仙。", "何當化龍逐雲氣，四方上下相周旋。", "含情握手不忍別，敢效昔人裨一言。", "聖王當宁方急賢，願公袖疏朝甘泉。", "爲言民瘼殊未痊，徑須下詔寬緡錢。"]}