{"author": "張孝祥", "period": "宋", "type": "诗", "title": "題張仲欽所藏隆茂宗畫登瀛圖", "paragraphs": ["老隆已死畫筆枯，畫歸天上人間無。", "公從何處得此圖，眼明嶺海三歎吁。", "天策上將天爲徒，指揮羣龍清八區。", "褒鄂英衛供掃除，功成告廟金模胡。", "歌童舞女不願渠，乃此數士相爲娛。", "鐵面苦口談詩書，直欲措世如唐虞。", "老隆妙手神所摹，蒼頭廬兒亦敷腴。", "祝公歸直承明廬，願持此道補帝裾。"]}