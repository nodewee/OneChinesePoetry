{"author": "衛博", "period": "宋", "type": "诗", "title": "送楊舒州", "paragraphs": ["我昔懷軍書，西行盡淮泗。", "是時敵方張，長江飲渴騎。", "憨將何一律，兩地一朝棄。", "川原厭膏血，關山接烽燧。", "巋然舒子國，屹立干戈地。", "中有袴襦民，未可文法治。", "瘡痍待良藥，天子念循吏。", "誰厭承明直，雅是詩書帥。", "淮揚君肯薄，吾丘世寡二。", "正須烹鮮手，往述羨魚意。", "前驅觸炎熱，弭節及凉吹。", "朝衙百吏散，閉閤有餘致。", "臨州古云樂，此理敢輕議。", "近聞今單于，已遣朝正使。", "公師杜征南，郡得漢龔遂。", "里閭息愁歎，扞牧殆餘事。", "政成多暇日，寄我千金字。", "淮魚秋正美，灊山日空翠。", "匹馬不作難，爲公十日醉。", "頗見有此客，要使州人記。"]}