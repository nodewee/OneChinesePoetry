{"author": "馬先覺", "period": "宋", "type": "诗", "title": "索笑圖詩", "paragraphs": ["封侯無骨登淩煙，食肉無相當萬錢。", "君看簷下偃蹇者，如何頭上著貂蟬。", "雅宜置之一丘壑，了此三生梅竹緣。", "雲巖霜落月照水，有美玉樹臨風前。", "影窺疏欞香破夢，隠几維摩起幽禪。", "杖藜徐步遶千匝，一笑與花俱欲仙。", "呼童秉燭進詩具，折香來薦冰壺泉。", "少陵此興隔千歲，顧我素好亦同然。", "但覺搜腸乏妙語，也擬著句開雲牋。", "牀頭盎盎春有味，案上泠泠風入弦。", "人生適意政須爾，何用底死浮名牽。", "是圖落筆有妙解，先事立意非徒傳。", "草堂之貲吾辦久，不學杜老長乞憐。", "甫里下田儻逢年，便判百斛買江天。"]}