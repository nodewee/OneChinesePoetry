{"author": "黄銖", "period": "宋", "type": "诗", "title": "季夏有懷仲晦", "paragraphs": ["六月苦炎蒸，山居晝方永。", "泠然南風至，蕭散荷氣騁。", "蜩鳴綠樹陰，魚躍橫塘凈。", "高蔓展修條，幽篁茁陰穎。", "良時倏回改，白髮益蔽領。", "雖無簪組累，要有貧賤㾪。", "故交何寥闊，畫戟光烱烱。", "滄洲期未遠，歲晏心獨耿。", "誰同茲寂寞，歛退自幽屏。", "向夕牛羊下，過翮急似逞。", "默默掩荆扉，明蟾在東嶺。"]}