{"author": "張孝祥", "period": "宋", "type": "诗", "title": "福嚴", "paragraphs": ["行行山益高，所見益以奇。", "煮茶南臺寺，更上千級梯。", "道傍古時松，閲世心已灰。", "不與歲月競，况受霜雪威。", "路回聞鐘聲，寶剎隠翠微。", "排空寫金碧，刓石著栱枅。", "門前兜率橋，劫火昔所遺。", "神龍厭庳陋，一炬然枯萁。", "譚笑舊觀還，殿柱百尺圍。", "老禪七十餘，高與此山齊。", "大屋貯龍象，空巖走金犀。", "齋盂細細參，至味無鹽醯。", "頗聞三生藏，中有萬寶齎。", "佛牙舍利湧，貝葉旁行稀。", "剖蚌慈相尊，破匣血縷飛。", "稽首所願觀，爲洗往昔非。", "却尋上山路，擬看浴日池。", "急雨忽留人，吾其具少須之。"]}