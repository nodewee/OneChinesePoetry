{"author": "馮楫", "period": "宋", "type": "诗", "title": "施經偈", "paragraphs": ["我賦躭痂癖，有財貯空虛。", "不作子孫計，不爲車馬速。", "不充玩好用，不買聲色娛。", "置錐無南畝，片瓦無屋廬。", "所得月俸給，唯將贖梵書。", "萬里遣迎介，崎嶇涉長途。", "奉安大剎中，開示諸迷徒。", "庶幾披閱者，咸得入無餘。", "古佛爲半偈，尚乃捨生軀。", "我今以財施，痛楚不侵膚。", "以我較古佛，苦樂萬倍殊。", "所以不惜財，非是稟性愚。", "借問借財人，終日較錙銖。", "無常忽地到，寧免生死無。"]}