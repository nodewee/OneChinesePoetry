{"author": "郭知運", "period": "宋", "type": "诗", "title": "題雙廟", "paragraphs": ["唐祚中不振，孽胡恣姦驕。", "君德弗克終，治亂在一朝。", "渠魁睥神器，四海俱動摇。", "向來爲厲階，其迹已冰消。", "中興功孰盛，張許冠百僚。", "堂堂二公烈，千古名不凋。", "義膽極華岳，忠肝齊斗杓。", "平生慕節義，卜居祠匪遥。", "丹青就湮鬰，古屋風蕭蕭。", "英靈如可問，激懦討惛妖。"]}