{"author": "張孝祥", "period": "宋", "type": "诗", "title": "金沙堆", "paragraphs": ["玻璃盆中金作堆，藥房桂棟中天開。", "洞庭無底蛟蜃惡，君不喚我那能來。", "旁船守風四十日，我行昨夜到磊石。", "山頭望君乞杯珓，僮僕歡呼得頭擲。", "二更南風轉旗脚，打鼓開船曉星落。", "秋光凈洗八百里，亭午投君廟前泊。", "斬牲釃酒報君德，君今清都豈其食。", "聊須醉飽撐船儂，明日依舊行南風。"]}