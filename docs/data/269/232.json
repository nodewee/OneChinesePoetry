{"author": "張孝祥", "period": "宋", "type": "诗", "title": "題蔡濟忠所摹御府米帖", "paragraphs": ["生前官職但執戟，身後一字萬金直。", "當時雷霆下收拾，世間不復有遺逸。", "上清虛皇手自擇，編星爲囊雲作笈。", "流鈴擲火守護密，君從何處見真跡。", "知君定通玉帝籍，太微垣中賜餘墨。", "龍騰虎卧摹不得，想君神授五色筆。", "江南鈎鎖腕中力，釵折屋漏千態出。", "整整十卷字猶濕，光彩激射海爲立。", "平生我亦有書癖，對此戃怳心若失。", "口呿汗下屢太息，十日把玩不得食。", "作牋天公拜稽首，乞我此老生時一雙手，爲君痛飲百斛酒。", "墨池如江筆如帚，一掃萬字不停肘。"]}