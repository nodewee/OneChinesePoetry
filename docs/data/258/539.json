{"author": "釋德洪", "period": "宋", "type": "诗", "title": "贈淨上人", "paragraphs": ["金華上人牧羊伴，來尋江南好山看。", "西湖毛骨漱秋光，野鶴精神照冰段。", "嗟余塵事苦相覊，槁項蒼顔老路岐。", "二年來往南州浦，古寺閒行三見之。", "生涯初不受塵垢，到客跏趺聽秋雨。", "玉軸已閒經半掩，銀葉未寒煙一縷。", "雲泉佳處包當解，未暇從人覓錢買。", "不嫌高笑常垢汙，與子俱載歸東吳。"]}