{"author": "唐庚", "period": "宋", "type": "诗", "title": "鳴鵲行", "paragraphs": ["簷前羣鵲鳴相呼，法當有客或遠書。", "吾今何處得書尺，而况賓客乘軒車。", "平生眼中抹泥塗，汎愛了不分賢愚。", "卒爲所賣罪滿軀，放逐南越烹蟾蜍。", "百口寄食西南隅，三年莫知安穩無。", "家書已自不可必，更望故人雙鯉魚。", "故人頃來絕能疏，况復萬嶺千江湖。", "雞肋曾是安拳餘，至今畏客如於菟。", "豈惟避謗謝還往，此日誰肯窺吾廬。", "杜門却掃也不惡，何但忘客兼忘吾。", "喧喧鳴鵲汝過矣，曷不往噪權門朱。"]}