{"author": "釋德洪", "period": "宋", "type": "诗", "title": "和杜司錄嶽麓祈雪分韻得嶽字", "paragraphs": ["歲晚湘水濱，黄塵似河朔。", "江流涸欲盡，缾罌汲餘濁。", "閙聞雙旌出，千騎爍山嶽。", "雪雲卷山去，天宇獻遼邈。", "嬌鴉集風枝，凍鶴時俛啄。", "譚兵杜牧之，賦詩果横槊。", "山雖非故人，識面亦已數。", "文章固餘事，正爾全三樂。", "太丘令國器，讜議久揚榷。", "長吉有美才，嶄然見頭角。", "君看分韻詩，夭力那容學。", "嗟余老山林，輩流殊齷齪。", "寧料寒窘中，見此三卓犖。", "和詩無傑句，鈍澀費磨琢。", "窮略似孟郊，必劣追韓偓。"]}