{"author": "釋德洪", "period": "宋", "type": "诗", "title": "次韻寄吳家兄弟", "paragraphs": ["朱門連屬南昌郡，東湖褒賢拔高峻。", "西山卷簾入欄楯，富貴遮人不容進。", "我初見之不敢瞬，吳家諸郎特風韻。", "戲語嘲之終不愠，筆鋒落處風雷趁。", "冰華百番一揮盡，紅粧聚看眼波俊。", "一堂喧闐客懽甚，大厦吞風簷月近。", "君看渥洼本龍孕，俗馬那能著神駿。"]}