{"author": "夏倪", "period": "宋", "type": "诗", "title": "題宗室永年畫犬圖", "paragraphs": ["公子朝回玉宸裏，戲弄丹青歌扇底。", "興來貌寫到濃氂，拳尾如摇欲投胔。", "豐顱闊腋偉骨相，縱逸未饒盧鵲駛。", "庭除夜閒春尚寒，屈藏短喙眠朝暾。", "其一狺狺口若吠，欲前却立客在門。", "俗言犬馬最難畫，衆所共識誰面謾。", "非如鬼物隠幽眇，反覆醜好懸毫端。", "紛紛衆史坐嘆息，筆仗突兀不可扳。", "乃知心匠本神授，以心運手不作難。", "我家敗屋依破垣，偷兒踏瓦驚夜眠。", "四壁雖如長卿第，舊物猶存子敬氈。", "就君乞取挂牆壁，端能警我窺窬客。"]}