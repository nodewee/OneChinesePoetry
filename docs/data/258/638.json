{"author": "釋德洪", "period": "宋", "type": "诗", "title": "王敦素李道夫遊兩翁軒次敦素韻", "paragraphs": ["茅簷分首纔信宿，佳句俄驚照雲谷。", "兩翁諠閴姑置之，銀鈎勒出鬼神哭。", "識君筆力回春工，妙語天成絕雕劚。", "是時秋陰潑庭户，微月瓏璁隔寒竹。", "便覺玉川照映人，譬如六月失三伏。", "深雲開軒亦不惡，窗户青紅照林麓。", "方欣杖履日追隨，漸喜並崖村路熟。", "平生與山寔神會，戲語嘲詞雜山綠。", "要當終副此軒名，絕境於君豈宜獨。", "懸想青燈夜對床，香火淨緣期昔夙。", "此詩煩寄謫仙看，要使軒渠笑捧腹。"]}