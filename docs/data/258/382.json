{"author": "唐庚", "period": "宋", "type": "诗", "title": "喜雨呈趙世澤", "paragraphs": ["去年雨多憂水潦，今年雨少憂枯槁。", "都緣縣政失中和，水旱年年勤父老。", "前時雲起雨欲落，夜半風來還一掃。", "明朝引首望霄漢，屋上晨暾仍杲杲。", "賦輸百萬未破白，簿脚何緣得勾倒。", "上書自劾欲歸去，老婦挽衣傍奪藁。", "技窮往訴北山神，是夕沛然償所禱。", "稻畦罷亞勢已活，竹裏蕭疏聲更好。", "故應神意閔孤拙，苟免歲中書下考。", "便安杵臼伺秋成，雲子滿田行可擣。"]}