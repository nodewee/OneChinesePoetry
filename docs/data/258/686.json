{"author": "釋德洪", "period": "宋", "type": "诗", "title": "次韻公弱寄胡强仲", "paragraphs": ["念昔謫海南，路塵吹瘴風。", "未即棄溝壑，尚在拴索中。", "親朋半天下，萬里不一逢。", "髯胡豈有罪，乃肯與我同。", "情親等昆弟，使令惟西東。", "時爲解我語，道大自不容。", "邵陽雨中别，涕淚落無從。", "我伴有形影，渠歸無僕僮。", "三年鍛百巧，遂成瘖與聾。", "今日復何日，嶽寺聞樓鐘。", "聚觀迎萬指，登睫排千峰。", "黄泉天復見，白骨肉已重。", "髯雖未對面，音問已喜通。", "夫子佐岣嶁，有道如葛洪。", "筆力扛九鼎，奇語出遽匆。", "長篇春爭麗，送我歸新豐。", "且約老南嶽，幅巾追瘦筇。", "拊手輒大笑，此計隨虚空。", "山林當付我，君事侯與公。", "麒麟未易系，健鶻那可籠。"]}