{"author": "釋德洪", "period": "宋", "type": "诗", "title": "超然攜泉侍者來建康獄慰余甚喜作此", "paragraphs": ["堂堂福德相，凛凛龍泉威。", "天神護戒足，山鳥曾巢衣。", "彌天並輿載，清涼七帝師。", "其徒今日榮，渠心終笑之。", "一鉢游人間，不言行四時。", "胡爲肯至此，驚定心愈疑。", "乃知明月淨，曾不憎污池。", "異哉月旁星，隨逐相因依。", "羣囚手加額，雀息瞻梵儀。", "吾亦失沉痾，一笑歡解頤。"]}