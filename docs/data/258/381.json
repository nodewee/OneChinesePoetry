{"author": "唐庚", "period": "宋", "type": "诗", "title": "通判蘇君俞見和復次韻答之", "paragraphs": ["公才過人其倍十，詞藝即今誰跂及。", "萬卷收藏富編集，詩人閫域稱優入。", "西州書生學穿執，朅來東游爲絲粒。", "十分折腰敢長揖，欲吐壯懷還自吸。", "朋從調笑鬬捷給，狂言偶發難收拾。", "語意俳諧韻牽縶，不敢獻公公密緝。", "報章大是鮫人泣，一一珠璣落圓濕。", "自慙思竭如空笈，口吻悲吟知窘急。"]}