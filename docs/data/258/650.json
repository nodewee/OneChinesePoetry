{"author": "釋德洪", "period": "宋", "type": "诗", "title": "次韻彦由見贈", "paragraphs": ["華亭富文物，最後機與雲。", "妙年翰墨場，唾手立奇勳。", "萬物鼻一堊，馳掃數揮斤。", "道人出塵者，一見過所聞。", "置之緇衣林，玉石宛自分。", "能將霅溪晝，解追青龍氲。", "超然勁高節，冰雪看此君。", "故應知見熟，玉骨久受熏。", "天眼視浮俗，爭奈空煎焚。", "我尋住山侣，識子吳江濆。", "人生各有適，未易分黠嚚。", "風物亦自私，草木俱忻忻。", "何當斷岸塢，賡歌蒼石垠。", "我詩無傑句，愧子才逸羣。", "此篇頗尚有，句意雅而文。", "把玩值清月，林影白紛紛。", "高懷亦自放，豈以我輩云。", "君看功名事，真如過耳蚊。", "行將挂社籍，蓮沼開奇芬。", "勞君讀此詩，正如蕕與薫。"]}