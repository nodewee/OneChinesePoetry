{"author": "釋德洪", "period": "宋", "type": "诗", "title": "次後韻", "paragraphs": ["平生邁往氣，醖造次公狂。", "才高簿書縛，貌和無歎傷。", "君看此風味，自是萬夫望。", "利害方焚如，唾笑皆清涼。", "潁皋舊廬在，頃稻連畝桑。", "時以笏拄頰，阻隔如澗岡。", "少陵功名念，看鏡毛髪蒼。", "長哦和秋雨，旁林更聞螿。", "人生行樂耳，萬事付一觴。", "淮南謫天厨，大言忘巽牀。", "吾儕本疏拙，閲世忘否臧。", "願言置此喙，無咎持括囊。", "桂賢供火浴，龜虚得刳腸。", "一蓑煙雨蝸兩角，我耕南畝君開荒。"]}