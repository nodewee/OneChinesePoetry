{"author": "釋德洪", "period": "宋", "type": "诗", "title": "季長見和甚工復韻答之", "paragraphs": ["翰墨場中見奇傑，行書半雜歐與薛。", "此詩押韻如射鵰，應弦而落人驚絕。", "詞惟達意非有作，公雖不怪傍人愕。", "嗟余平生事苦吟，吟筆今真爲公閣。", "渙然成文自湍走，如水與風初邂后。", "頎然綠髮映華裾，人間此客何從有。", "我誦此生真一寄，禪林枝穩容棲止。", "敢將醜惡酬絕倡，狗尾續貂堪笑耳。", "坡谷淵源有風格，光芒萬丈餘五色。", "吾聞龍蛇所由生，必也深山并大澤。"]}