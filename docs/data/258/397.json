{"author": "唐庚", "period": "宋", "type": "诗", "title": "六一堂", "paragraphs": ["我思六一翁，羽化四十年。", "雖不及摳衣，毎願爲執鞭。", "手彈醉翁操，目覩廬陵編。", "床頭五代史，屏間七交篇。", "詩常諷思潁，曲毎歌歸田。", "齋摹畫舫様，酒法冰堂傳。", "此志自弱冠，到今已華顛。", "嗟予又晚輩，讀書慕先賢。", "即彼生處所，館之與周旋。", "時對文章姿，稍息簿領肩。", "賢者果不死，瞻之猶在前。", "似揮誅姦筆，猶拏擊佛拳。", "誰當嗣前規，時爲易蠧椽。", "勿毁魯恭宅，中有夫子天。"]}