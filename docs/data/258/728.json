{"author": "釋德洪", "period": "宋", "type": "诗", "title": "子偉約見過已而飲於城東但以詩來次韻", "paragraphs": ["一杯愁倡低眉峰，不平萬事都消融。", "嗟余分身處處有，遙知到子談笑中。", "平生蹤蹟亦可笑，以醜見傳如癭楓。", "而公才大置閑地，正坐道骨合仙風。", "頗聞少年類豪俠，臂鷹走馬王城東。", "爾來閉門看脩竹，藉甚但傳詩句工。", "懶於能琴嵇叔夜，癡於戀酒王無功。", "明朝此樂墮渺莽，路隔關河魂夢通。", "付子後堂以清夜，料理絲竹圍酥胸。", "曲音少悞即回顧，笑看杯面微波紅。"]}