{"author": "釋德洪", "period": "宋", "type": "诗", "title": "送能上人參源禪師", "paragraphs": ["我昔游東吳，曾過南山寺。", "一識山中人，知是黄龍子。", "超然精悍姿，曉日出塵滓。", "坐令平生懷，未吐心已死。", "别來今十載，歲月乃如此。", "近聞歸南都，老色更豐美。", "遥知君見時，機妙乳生水。", "道眼真鵝王，揀辨不容擬。", "應怪納飯師，趕逐倒脱履。", "萬象爭驚吁，虚空笑啓齒。", "却歸下板頭，破衲蒙凍耳。", "他日重相逢，煩君再指似。"]}