{"author": "釋德洪", "period": "宋", "type": "诗", "title": "寄郤子中學句", "paragraphs": ["剛疏觸時怒，髪之投海山。", "沛恩出意外，縲囚遂生還。", "湘西谷量雲，結屋清蘋灣。", "舉手弄雲水，意適情自閑。", "大藩英俊地，翰墨相追攀。", "聚話蘭叢秀，吐氣雌霓彎。", "我窮世諱見，所至特見刪。", "但餘遭夫子，時時客扣關。", "邇來又識公，喜忘雙鬢斑。", "夷粹韻拔俗，簡重語不煩。", "人品有如子，合在臺閣間。", "歸來夢西津，五峰解煙鬟。", "故人訝歸晚，負負媿在顔。", "此詩雖夢語，亦足發天慳。", "乃知憂患烈，不能鐫冥頑。", "遙想爲一笑，秀句出饑寒。"]}