{"author": "釋德洪", "period": "宋", "type": "诗", "title": "和曾倅喜雨之句", "paragraphs": ["清狂平生笑李赤，詩慕謫仙名烜赫。", "尤勝曲影傍權門，愛其炎炎手可炙。", "袁絲若至晁錯逃，熱中未老嗾與嗷。", "猶勝怒及水中蟹，不合郭索持雙螯。", "何如一庵聽松雨，潑眼晴窗發茶乳。", "更無俗子作白眼，但有水沉横碧縷。", "長愛朱生論不卑，神明不欺寧自欺。", "買金賞誣豈不美，尚笑世俗今澆漓。", "玉川作詩曾救月，退之抵掌誇奇絕。", "公今又賦喜雨詩，詩成肯寄甘露滅。", "氣吐虹蜺辭吐雲，才大端如梁與棼。", "麗如宫華蜀錦色，駿却千檣萬馬犇。", "屈宋宗枝君得髓，江左風流復興起。", "試手作詩君勿笑，毫忽增之至弓秭。", "長哦月出湘淹東，翰墨場中久策功。", "千篇翻水不足道，絕愛風味如醉翁。"]}