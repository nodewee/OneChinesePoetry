{"author": "袁植", "period": "宋", "type": "诗", "title": "題惠山練師竹軒", "paragraphs": ["子猷喜種竹，太白喜乘月。", "俛仰雲泥間，勝事俱清絕。", "况乃吾廬幽，風烟浩一丘。", "竹虛能受月華白，月白能牽竹翠浮。", "不應玉壘李太白，長對山陰王子猷。", "未携花下一壺酒，已登殘夜水明樓。", "人間好景四并難，無如月下春琅玕。", "影摇金鎖碎，光動劍芒寒。", "魂醒耿不寐，哦詩坐長嘆。"]}