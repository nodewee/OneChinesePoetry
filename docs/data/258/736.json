{"author": "釋德洪", "period": "宋", "type": "诗", "title": "復和答之", "paragraphs": ["君不見功名欲致硯磨鐡，桑公人間駒汗血。", "五季干戈爭奪中，低摧幾不保臣節。", "又不見相如賦工合騷雅，九重偶有賞音者。", "及見但爲上林令，斷國反在淄川下。", "長笑兩事俱外物，自憐不是封侯骨。", "獨愛華亭百袖師，小艇横蓑一竿竹。", "久住湘江諳水脉，掲蓬慣看湘西月。", "聞道公眠畫戟叢，相尋長恨城闉隔。", "去年卜居城北地，客心每有悲笳碎。", "慚愧詩筒走老兵，病眼那容見新制。", "老來情緒那忍說，夙瘴乘之覺疲薾。", "此生夢幻姑置之，半掩殘經香篆滅。", "湘中清境享已飫，湘山多情慰心素。", "年來更欲學睦州，古寺閉門工織屨。"]}