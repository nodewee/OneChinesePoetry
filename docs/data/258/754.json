{"author": "釋德洪", "period": "宋", "type": "诗", "title": "次韻周達道運句二首  其一", "paragraphs": ["問人欲買山，便應知官情。", "詩眼艶秋水，袖手望空青。", "家蓄不貪寶，寸田常自耕。", "永懷柴桑歸，悠然見真誠。", "不甘口腹累，折腰求乳腥。", "偶題五字句，醉墨半欹傾。", "麒麟入圖畫，鼎彞書姓名。", "何如癭瓢中，獨酌郎官清。", "鳥啼春寂寂，院靜花冥冥。", "懸知睡足處，衾暖紙窗明。"]}