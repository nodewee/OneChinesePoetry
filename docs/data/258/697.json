{"author": "釋德洪", "period": "宋", "type": "诗", "title": "謁嵩禪師塔", "paragraphs": ["吾道例孔子，譬如掌與拳。", "展握固有異，要之手則然。", "晚世苦凌夷，講習失淵源。", "君看投跡者，紛紛等狂顛。", "韓子亦儒衣，倔强稱時賢。", "憑凌作詬語，到死不少悛。", "後世師韓輩，穴攘猶可憐。", "走名不自信，逐隊工語言。", "譁然皇祐間，飛蚊閙喧闐。", "田衣動成羣，怒癭空自懸。", "縮頭不敢息，兀坐如蹲猿。", "堂堂東山公，才大德亦全。", "齒牙生風雷，筆陣森戈鋋。", "隱然湖海上，長庚横曉天。", "作書肆豪猛，揮斤莫敢前。", "羣兒雖貌敬，臆論已不専。", "書成謁天子，一日萬口傳。", "坐令天下士，欲見嗟無緣。", "功成還山中，笑語答雲煙。", "我來不及見，山水自明鮮。", "入門寂無聲，脩竹空滿軒。", "永懷翛然姿，骨肉聳清堅。", "僮奴豈知此，住此亦彌年。", "指余以石塔，草棘北風顛。", "再拜不忍去，聽此遶澗泉。", "吁嗟末運中，那復斯人焉。", "文章亦細事，清苦非所便。", "但愛公所守，遠相諸祖肩。", "遲遲哦公詩，落日滿晴川。", "願攜折脚鐺，結茅西澗邊。", "歲時邏松檜，來此掃頽磚。"]}