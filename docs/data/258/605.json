{"author": "釋德洪", "period": "宋", "type": "诗", "title": "遇如無象於石霜如與睿廓然相好故贈之", "paragraphs": ["西湖睿郎最高道，思之不已令人老。", "道人相逢吳楚間，聞說絕與睿郎好。", "年來學富身轉貧，豈特詩膽大於身。", "法朋半是奇逸者，我亦放浪無覊人。", "霜威折綿寒入頰，長廊無人風卷葉。", "寒窗誦讀夏日吟，和氣坐令寒妥貼。", "筆端解語敏於口，網牋時作龍蛇走。", "煩君清哦當少休，萬象乞憐爭叩頭。"]}