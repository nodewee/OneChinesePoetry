{"author": "釋德洪", "period": "宋", "type": "诗", "title": "大潙山外侍者求詩", "paragraphs": ["湘南古叢林，鐘梵百世傳。", "大圓百丈來，縛屋巖石邊。", "煥然成寶坊，服用如諸天。", "經今成幾何，已逾三百年。", "誰爲中興者，卓哉空印賢。", "大鐘日夕撞，圓音答山川。", "衲子自成羣，晝誦而夜禪。", "道人舊未識，眉目何淵然。", "乞詩亦不惡，篝燈臨網牋。", "人生等浮雲，達者無後先。", "我亦一戲耳，走筆成長篇。"]}