{"author": "釋德洪", "period": "宋", "type": "诗", "title": "别潛庵源禪師", "paragraphs": ["寶公禁鎖尋常事，形如聚墨非實然。", "濳庵去眼十五白，再見敬仰加拳拳。", "黄龍今代南陽老，而公不減真耽源。", "眉須俱荒氣深穩，幻滅都盡光渾圓。", "公登八十我纔半，道義乃爾相忘年。", "西山無時渡漳水，洞壑儼在眉目前。", "祝公勿學亮座主，興來徑往呼不旋。"]}