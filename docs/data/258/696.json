{"author": "釋德洪", "period": "宋", "type": "诗", "title": "義牯", "paragraphs": ["快山山淺亦有虎，時時妥尾過行路。", "一豎地坐牧兩牯，以箠捶地不知顧。", "虎搏豎如鷹搦兔，兩牯來奔虎棄去。", "回往荷庠挨老樹，牯相喘視同守護。", "虎竟不能得此豎，豎雖不救牯無負。", "一村囂傳共鳴鼓，而虎已逃不知處。", "嗟乎異哉兩大武，高義可與貫高伍。", "令走仁義名好古，臨事真情乃愧汝。", "此事可信文公語，爲君落筆敏風雨。"]}