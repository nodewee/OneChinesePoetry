{"author": "釋德洪", "period": "宋", "type": "诗", "title": "和元府判遊山句", "paragraphs": ["舉手弄雲泉，濺衣作跳波。", "側耳聞遺音，仰看幽鳥過。", "兩公作妙語，清絕類陰何。", "氣爽如南山，晴嵐掩峩峩。", "意快如落瀑，萬仞崩銀河。", "秀如華林風，嫣然散微和。", "而余獨朴拙，欲登選佛科。", "十年類馬駒，鏡謂磚可磨。", "楓瘤或見取，此事古亦多。", "噪吻成綺語，寧恤犯尸羅。"]}