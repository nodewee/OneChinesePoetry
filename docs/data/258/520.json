{"author": "釋德洪", "period": "宋", "type": "诗", "title": "豆粥", "paragraphs": ["出碓新秔明玉粒，落叢小豆楓葉赤。", "井花洗秔勿去萁，沙瓶煮豆須彌日。", "五更鍋面漚起滅，秋沼隆隆疏雨集。", "急除烈焰看徐攪，豆才亦趁洄渦入。", "須臾大杓傳浄甕，浪寒不興色如栗。", "食餘偏稱地爐眠，白灰紅火光濛密。", "金谷賓朋怪咄嗟，蔞亭君臣相記憶。", "我今萬事不知佗，但覺銅瓶蚯蚓泣。"]}