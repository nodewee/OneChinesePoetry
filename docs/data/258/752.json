{"author": "釋德洪", "period": "宋", "type": "诗", "title": "題萬富樓", "paragraphs": ["賢爲萬人英，筆力挽萬牛。", "寶带腰萬丁，封及萬户侯。", "彼富一二數，其實富未周。", "君看清曲江，傑立萬富樓。", "山川占形勝，佳處横高秋。", "丈人披白帢，憑欄清兩眸。", "凛然無求姿，一洗驕氣浮。", "郿塢癡肉臠，金谷酒色囚。", "名均謂之富，涇渭實異流。", "余窮蓄一喙，得飽事事休。", "貧富若天淵，飽豈有劣優。", "此詩如橄欖，初嚼欲棄投。", "終然成可口，味永當見收。"]}