{"author": "釋德洪", "period": "宋", "type": "诗", "title": "食菜羮示何道士", "paragraphs": ["窮冬海道絕，瘴雨晴墟里。", "何以知歲豐，未卯炊煙起。", "先生清夢回，科髻方隱几。", "獠奴拾墮薪，發爨羮藷米。", "飽霜闊葉菘，近水繁花薺。", "都盧深注湯，米爛菜自美。", "椎門醉道士，一笑欲染指。", "誡勿加酸鹹，云恐壞至味。", "分嘗果超絕，玉糝那可比。", "鮮肥增惡欲，腥膻耗道氣。", "畢生啜此羮，自可老儋耳。", "錄以寄徐聞，阿同應笑喜。"]}