{"author": "釋德洪", "period": "宋", "type": "诗", "title": "次韻雲居詮上人有感", "paragraphs": ["招謗坐多談，近稍遵寡語。", "仰嗟濁惡世，友道終愧古。", "君獨淡無營，誦經如穀布。", "見人作白眼，此意吾亦與。", "十年雲水間，所至每同處。", "舊游雖陳迹，歷歷尚可數。", "更期秋風高，結伴湘山去。", "我生無寸長，百事仍莽鹵。", "不知獨何修，得與君輩伍。", "無乃造物者，不殺念癡魯。", "雲居無所爲，粥飯聽鐘鼓。", "不材獲飽暖，此德荷佛祖。", "詩成自誇笑，聞者亦驚顧。", "已決寡語隄，事過乃知誤。", "畢卓卧甕邊，謝琨挑鄰女。", "見之獨傲然，真情人不怒。", "君能識此意，吾語亦可恕。"]}