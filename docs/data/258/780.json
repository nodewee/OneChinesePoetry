{"author": "釋德洪", "period": "宋", "type": "诗", "title": "次韻元不伐知縣見寄", "paragraphs": ["我讀元侯詩，嶮若過驚浪。", "忽於旋渦中，濺雪湧千嶂。", "又如曹征西，唾手縛袁尚。", "又如花間春，熟視迷背向。", "何從得此客，要是萬夫望。", "少年翰墨場，開口取卿相。", "低摧牛刀中，軒特見雅量。", "君看風月湖，自是無盡藏。", "應手物華妙，纖穠見情狀。", "平生冥捜眼，已照鮑謝上。", "自當走奇勳，豈止稱師匠。", "嗟余衰退者，那敢論輩行。", "正如羊叔子，堅卧答陸抗。", "詩成急雨來，掃盡層雲障。", "重慚無傑句，酬君語豪壯。"]}