{"author": "釋德洪", "period": "宋", "type": "诗", "title": "宿湘陰村野大雪寄湖山居士", "paragraphs": ["夢回聞打窗，曉起喜覆瓦。", "江山驚晝永，秀色玄相借。", "升鞍風便旋，浩蕩春隨馬。", "不憂江瘴生，更喜麥連野。", "湘山宜可老，慶弔同里社。", "乃爾廢推擠，眷此多賢者。", "湖山薝蔔林，爲我花連夜。", "想見老居士，擁衲清入畫。", "山陰興未盡，玉麈思對把。", "政恐觸機鋒，怒遭握拳打。", "遙知和此詩，呵筆意閑暇。", "妙語鬭清妍，正圍紅粉寫。"]}