{"author": "釋德洪", "period": "宋", "type": "诗", "title": "廓然送僧之邵武頗敘宗族以自激勸次韻", "paragraphs": ["道人秀傑僧中龍，揮斤八極轉蒼穹。", "雖然削弱不勝服，童稚亦可揕其胸。", "世人徒見例秃髪，安知璞玉混鉛銅。", "顧君自是無營者，千山何事來匆匆。", "山衣一披出松際，蕭然自有清散風。", "我狂如君不知恥，駑力亦須追高蹤。", "作詩頗亦敘宗祖，秀氣傑句爭豪雄。", "讀之吐舌頸爲縮，忠義能爾形於中。", "初如迷徑失向背，忽得車首分西東。", "從來惷直失計置，蝟頭但可衲帔蒙。", "飯餘便寢百無事，可以傲視金蓋重。", "乃今得名齊物志，激快如鳥初出籠。", "願君勿復忘此語，他年吾欲觀事功。"]}