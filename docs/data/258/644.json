{"author": "釋德洪", "period": "宋", "type": "诗", "title": "洪玉父赴官潁川會余金陵", "paragraphs": ["迂疏世不要，冷落眠山寺。", "空山斷往還，落花自流水。", "平生所懷人，那料千里至。", "懽極看屋梁，通夕不成寐。", "曉從城郭來，山亦爲余喜。", "登門見眉須，已覺增爽氣。", "洪徐皆人龍，論議例英偉。", "君於二老間，妙語發温粹。", "胡爲下僚中，混此萬乘器。", "攝衣願從君，舉步懼推鄙。", "安知出愛忘，劇談略勢位。", "便欲攜與東，載我以船尾。", "予生分奇蹇，事事得敗意。", "獨於天下豪，未識已神契。", "天公亦見憐，以此厚我耳。", "西湖今古勝，前輩風流地。", "風月久乾沒，畫舫誰料理。", "行當入君手，想見飽風味。", "不得陪清游，起坐終夜喟。", "定有湖上詩，無辭遠相寄。"]}