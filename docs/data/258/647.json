{"author": "釋德洪", "period": "宋", "type": "诗", "title": "同敦素沈宗師登鍾山酌一人泉", "paragraphs": ["鍾山對吾户，春曉開煙鬟。", "白雲峰頂泉，紺碧生微瀾。", "經年未一酌，對客愧在顔。", "兩翁亦超放，瘦策容躋攀。", "大千寄一瞬，境靜情亦閑。", "是時天慘憺，佳處多遺刪。", "立談共嘲謔，豪氣破天慳。", "臨川冰玉清，風流繼東山。", "兹游適所願，但恨無弓彎。", "東陽邱壑姿，癡絕膽亦頑。", "孤坐巉絕處，掉頭不肯還。", "天風吹笑語，響落千巖間。", "歸來數清境，但覺毛骨寒。", "從君乞秀句，端爲刻斕斑。"]}