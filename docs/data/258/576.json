{"author": "釋德洪", "period": "宋", "type": "诗", "title": "送慶長兼簡仲宣", "paragraphs": ["君詩秀氣終不沒，長吉精神義山骨。", "諸公貴人亦識面，想見宗之雙鬢綠。", "嗟予棄置卧空山，索寞何人著眼看。", "高軒一日肯過我，誇聲萬口鋒刃攢。", "當時見君喜不徹，喜中便知有此别。", "秋風雲帆十幅開，石城浩蕩天水接。", "淮南不獨江山勝，國士英才從古盛。", "期與高人馮仲宣，小字同聯寄我篇。"]}