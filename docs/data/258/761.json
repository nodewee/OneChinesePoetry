{"author": "釋德洪", "period": "宋", "type": "诗", "title": "彦周見和復答", "paragraphs": ["既有疾可示，非是都無疾。", "如春有陽燄，渴鹿想爲濕。", "以君足疾苦，例我痛腰脊。", "忍痛而曰空，觸墻爲無壁。", "此論蓋四座，聞者皆屏息。", "吾聞有漏軀，有病資藥石。", "漏盡病乃除，其神則無隙。", "譬如出鑛金，萬鍛受鎚擊。", "妙哉迂開老，辯愽見才力。", "種性能文章，怒罵成詩什。", "荆山玉抵鵲，而爲路人惜。", "此詩不辭和，而藥不厭乞。", "又如夢中人，饑而獲飲食。", "覺來輒大笑，饑飽兩俱失。", "以是知法空，妄盡方自釋。", "解空如佛言，不許離聲色。"]}