{"author": "釋德洪", "period": "宋", "type": "诗", "title": "洞山祖超然生辰", "paragraphs": ["希郎真吾道門友，初見忘年今耐久。", "天機深穩道骨清，詩句誰令愕人口。", "可憐佳處未全知，但見兹篇氣渾厚。", "我生癡魯人所棄，洞視胸中了無有。", "但忻所至有青山，依倚叢林遮百醜。", "君才一籌勝却我，胡爲包腰反隨後。", "人生嗜好調自殊，海上舊聞人逐臭。", "江南長憶好雲泉，今日雲泉長入手。", "萬頃蒼然几桉間，作詩舉以爲君壽。", "理毫聊爲試冰華，小字明窗看揮肘。"]}