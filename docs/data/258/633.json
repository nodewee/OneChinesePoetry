{"author": "釋德洪", "period": "宋", "type": "诗", "title": "聞端叔有失子悲而莊復遭火焚作此寄之", "paragraphs": ["一子被奪去，囷廪遭火焚。", "冷官寄僧舍，僮僕卧朝昏。", "平生五色筆，落紙生煙雲。", "文章竟何用，袖手聲一吞。", "東坡昔無恙，豪俊日填門。", "君如汗血駒，膽氣終逸羣。", "坡今騎魚去，衆客亦繽紛。", "翩然淮海上，霜鬢此身存。", "我亦識坡者，一見等弟昆。", "乃知水與乳，自然和不分。", "心期營一笑，發君雙頰温。", "那知墮機穽，面上餘唾痕。", "我公佯瞌睡，嘲誚了不聞。", "遥知讀此詩，拊手髯一掀。"]}