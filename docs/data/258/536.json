{"author": "釋德洪", "period": "宋", "type": "诗", "title": "蘇子平汪履道試李潘墨", "paragraphs": ["南陽國師古禪伯，玉殿以棋聊戲客。", "客雖四海棋絕倫，我解兩奩俱用黑。", "侍臣大驚帝微笑，客亦袖手吁莫測。", "黑中優劣自能分，正似蘇汪今試墨。", "老潘氣韻凌阿寛，二李不平有矜色。", "坐令好事旁舍郎，瞠視無言受巾幗。", "我非南陽不能辨，以手捫頭空嘆息。", "徑當相攜詣瞽叟，夜半一辨須明白。"]}