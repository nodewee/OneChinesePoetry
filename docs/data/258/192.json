{"author": "唐庚", "period": "宋", "type": "诗", "title": "白小", "paragraphs": ["二年遵海濱，開眼即浩淼。", "謂當飽長鯨，餬口但白小。", "百尾不滿釡，烹煮等芹蓼。", "咀嚼何所得，鱗鬛空紛擾。", "向來若魚戲，海面横孤嶠。", "噞喁噴飛沫，白雨散晴曉。", "終然不省錄，從事此微眇。", "短長本相形，南北無定表。", "泰山不爲多，毫末夫豈少。", "詞雄兩月讀，理足三語妙。", "人生一漚發，誰作千歲調。", "安能蹲會稽，坐待期年釣。"]}