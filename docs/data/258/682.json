{"author": "釋德洪", "period": "宋", "type": "诗", "title": "十六夜示超然", "paragraphs": ["山深久不晴，領略三伏暑。", "夜涼聞風泉，疑作空階雨。", "但覺紙窗明，不知山月吐。", "階除偶獨立，滿庭浩風露。", "室閒門未掩，時有飛螢度。", "餘生願俱子，萬壑千巖處。", "艱難百憂中，長恐此心負。", "今宵復對榻，樂事遽如許。", "地偏心亦遠，喜俗憂自去。", "風光如輞川，窈窕辛夷塢。", "以短暴弟長，正坐功名悞。", "何如廬山陰，一水斷世路。", "持遠兩鏡臨，於中可無覩。", "此詩若散緩，熟讀有奇趣。", "便覺陶淵明，彷彿見眉宇。"]}