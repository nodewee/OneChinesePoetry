{"author": "釋德洪", "period": "宋", "type": "诗", "title": "送德上人之歸宗", "paragraphs": ["湓江萬朵真藍潑，寒空翔舞狂如活。", "白龍擘開蒼翠飛，爛銀鱗甲千尋發。", "舂巖觸石聲震山，金石谼洞奏深壑。", "野風吹斷蒙山雲，松端彷彿遺樓閣。", "中有道人如嬰兒，頽然一身無所爲。", "而今妙譽走天下，衲子向風爭奔馳。", "自嗟匏繫天一角，睫交去夢渺難追。", "何時再拜覲珠玉，激昂吐我胸中奇。", "上人今向山中去，明年應到雲生處。", "紫霄峰下如相逢，持我此詩煩寄語。"]}