{"author": "唐庚", "period": "宋", "type": "诗", "title": "鐘潭行", "paragraphs": ["君不見惠州城之西，永福古寺鐘崛奇。", "夜輙亡去黎明歸，萍莎糢糊水淋漓。", "山僧初驚久恬嬉，一夕徑去不返棲，父老嗟惜僧垂洟。", "明年夏旱江水低，此鐘居然水中坻。", "奔走往視空城陴，挽以巨纜牛百蹄。", "牛喘纜絕鐘不移，度不可得乃去之。", "江花開落水東馳，到今過者猶俯窺。", "刻舟記劍真自癡，不應此物猶沙泥。"]}