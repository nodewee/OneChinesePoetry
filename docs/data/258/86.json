{"author": "夏倪", "period": "宋", "type": "诗", "title": "次韵漢陽蔡守題陽關圖", "paragraphs": ["君不見季子敝盡黑貂裘，一生車轍環九州。", "使之負郭有二頃，未必肯相六國侯。", "此郎亦復何爲者，浪自出入不肯休。", "東風夾道羅供帳，倚馬欲行那得上。", "綠尊翠勺浩縱橫，四坐哀歌互酬倡。", "陰雲漠漠天四垂，行子多著短後衣。", "金羈滴瀝鳴翠弭，負屩蹶倒從盧兒。", "漁舟微茫出浦溆，遠山無數迎修眉。", "傾曦馱醉出關去，縱有離愁渠得知。", "長安春色濃如酒，乃向斯時別親友。", "可憐兒女浪苦辛，奔走功名逮華首。", "濁醪百榼胸崔嵬，暮色慘慘羈鴻哀。", "羊腸鳥道天尺五，爾獨胡爲來此哉。", "水有蛟龍獰口眼，陸有兕虎潜岩隈。", "嗟爾遊子不顧返，富貴有時終自來。"]}