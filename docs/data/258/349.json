{"author": "唐庚", "period": "宋", "type": "诗", "title": "城上怨", "paragraphs": ["雨似懸河風似箭，風號雨馳寒刮面。", "何處巡城老健兒，城上謳吟自哀怨。", "不知底事偏苦傷，聲高聲低哀思長。", "戍邊役重畏酷法，去國年多思故鄉。", "城上歌時夜方半，正是孤齋醉魂斷。", "和風和雨兩三聲，推枕投衾坐長歎。", "傳聞邊警動熙河，戰士連年不解戈。", "今夜風號雨馳處，城上哀怨知幾何。"]}