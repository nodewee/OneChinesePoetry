{"author": "釋德洪", "period": "宋", "type": "诗", "title": "次韻莫翁豐年斷", "paragraphs": ["此山分得僧中龍，獨論懸斷今年豐。", "定知胸次有造化，是非飽更田舍翁。", "清晨一雨符君說，喜如初得丹砂訣。", "精神矍鑠口垂涎，一飽可期扶病劣。", "老來百事不如人，但願𥝧稏秋如雲。", "莫如往年水車聯，龜兆坼出生黄塵。", "莫翁心地絕榛鹵，圓中規而方中矩。", "千偈平生如建瓴，此詩可意真時雨。", "我詩脱口酬未當，只欲與君憑閣望。", "萬頃連天綠錦光，舞浪崩騰似春漲。"]}