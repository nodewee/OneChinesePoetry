{"author": "唐庚", "period": "宋", "type": "诗", "title": "峽路十韻", "paragraphs": ["上馬復下馬，羸軀不暫停。", "鈴聲今古道，柳色短長亭。", "亂石波翻雪，洪崖岫破青。", "羊歸沿絕壁，鹿飲入寒汀。", "兩岸渾遮月，中天畧見星。", "雲來通玉壘，江去背滄溟。", "春少花難折，霜多葉易零。", "愛山猶著物，畏棧未忘形。", "事業知安在，艱危已備經。", "宦遊方此始，何日遂鴻冥。"]}