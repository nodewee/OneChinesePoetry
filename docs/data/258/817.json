{"author": "釋德洪", "period": "宋", "type": "诗", "title": "和陳奉御游梁山", "paragraphs": ["公詩自雄放，故我甘雌伏。", "韻高霜月苦，洗盡瘴霧毒。", "游絲映明窗，小字爲公錄。", "便覺春爭妍，勝氣增林麓。", "永懷矍鑠翁，論兵到精熟。", "子陽井底蛙，提耳論禍福。", "歸來得真主，簡易心屈服。", "才高犯衆忌，薏苡致謗讟。", "梁生付一笑，何必較直曲。", "山僧亦何知，魚鼓聽齋粥。", "陳侯金閨彦，論清如屑玉。", "南游興未已，甚欲乘桴木。", "湘西獨何幸，旌旆先見辱。", "松間偶相值，論交一言足。", "雲山久乾沒，賴此佳句贖。"]}