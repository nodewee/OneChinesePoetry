{"author": "釋德洪", "period": "宋", "type": "诗", "title": "送朱泮英隨從事公西上", "paragraphs": ["文如水行川，氣如春在花。", "挾書隨乃翁，千里游京華。", "人生少年樂，於子何以加。", "上庠閲英俊，過目知等差。", "君才固逸羣，如金渾泥沙。", "明年對殿陛，落筆翻龍蛇。", "遥憐綠槐陰，絳帳張紅霞。", "金門看躍馬，蘆鞭作横斜。", "滔滔九衢中，懽情浩無涯。", "馭吏亦傲睨，隱語相嘲誇。", "紅粧鶯燕語，拭目興歎嗟。", "知誰乞佳句，駿墨字如鴉。"]}