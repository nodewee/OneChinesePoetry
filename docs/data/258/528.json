{"author": "釋德洪", "period": "宋", "type": "诗", "title": "贈歐陽生善相", "paragraphs": ["薛公衣尚敝，饑腸轉鳴雷。", "天子征遼東，細君笑靨開。", "吾夫雖奇蹇，要是高世材。", "發必藉時耳，今豈其時哉。", "往見張將軍，喜曰真吾儕。", "三矢定天山，英聲馳九垓。", "房杜未肉食，席門蒙積埃。", "但餘王氏子，文字相追陪。", "賢哉太夫人，智鑑照襟懷。", "嘗自撫其子，國鼎真鹽梅。", "但未識其友，試與俱而來。", "窺窗見之喜，亟使羅尊罍。", "果見貞觀間，相逐登三台。", "予嘗閲舊史，至此嘗徘徊。", "數子初未貴，踽踽蒿與萊。", "而彼一女子，底藴遭窺猜。", "何知婁師德，碩大非栽培。", "譬之萬頃波，但見瑠璃堆。", "倔强如梁公，包撫等嬰孩。", "掩卷發長想，鄙吝爲崩頹。", "吾今著田衣，百念如冷灰。", "功名一破甑，掉臂首不回。", "頗怪歐陽生，諛語坐差排。", "人生如逆旅，歲月苦逼催。", "懸知賢與愚，終作土一抔。", "美惡何足道，君亦真恢諧。", "愚賢君勿取，吾肯罪形骸。", "不肖君謂賢，是適爲吾咍。", "重輕寧在子，意子定癡獃。", "所喜亦清散，時時過茅齋。", "明日念當行，引紙研松煤。", "詩成極醇釅，蒲萄初潑醅。"]}