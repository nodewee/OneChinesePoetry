{"author": "釋德洪", "period": "宋", "type": "诗", "title": "孜遷善石菖蒲", "paragraphs": ["溪毛數葉一寸碧，風姿底事能清癯。", "戯將紅玉旋螺石，共置雪色花磁盂。", "沙泉甘滑見毛髪，時時酌以澆根須。", "蒼然棐几明窗下，五月秋色磨肌膚。", "已忘身世在南嶽，勿覺夢寐遊西湖。", "遥知夏木午陰靜，篆畦半破煙舒徐。", "莫翁睡足百事懶，相看微笑依圓蒲。"]}