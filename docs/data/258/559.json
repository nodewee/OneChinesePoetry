{"author": "釋德洪", "period": "宋", "type": "诗", "title": "蒲元亨畫四時扇圖", "paragraphs": ["畫工妙物無不可，誰能筆端自忘我。", "醉蒲睡著呼不聞，但見解衣盤礴臝。", "起來潄墨滋破硯，霜綃只尺開紈扇。", "點綴四時無不有，但覺眼前紅綠眩。", "雲破連峰青碧開，林梢時復見樓臺。", "斷橋落日空流水，爲問秦人安在哉。", "春山杳靄知何處，夏木森森蔽雲雨。", "秋陰未破雪滿山，笑指千峰欲歸去。", "看山對客憶蛾眉，客去愁多自不知。", "滿眼匡廬看畫軸，平生坐媿虎頭癡。", "萬事浮雲定何有，白鶴歸來千載後。", "江山長在身世忙，歲月不移舟壑走。", "對此未歸心欲折，借君玉斧修圓月。", "會看談笑滿清風，詎使人間畏炎熱。"]}