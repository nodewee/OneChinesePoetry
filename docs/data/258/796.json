{"author": "釋德洪", "period": "宋", "type": "诗", "title": "送瑫上人往臨平兼戲廓然", "paragraphs": ["鶻瑫腦骨緊，脚力健生雲。", "疊數一萬里，捷於臂屈伸。", "肉佛不譏訶，稱之返云云。", "坐誦覺範詩，抄錄亦甚勤。", "羣兒爭欺之，僞雜以佗文。", "瑫獨頷不語，飯沙俱一吞。", "湘西雪達旦，萬樹吐奇芬。", "凍行如鷺鷥，雪泥濺衣裙。", "解包呵直指，又作饑猨蹲。", "放意說臨平，想見禪誦羣。", "坐令冷齋中，忽然變春温。", "明朝别我去，掣肘徑出門。", "便覺西湖月，夜坐生夢魂。"]}