{"author": "釋德洪", "period": "宋", "type": "诗", "title": "游南嶽福嚴寺", "paragraphs": ["生計居然成脱略，投老南來看衡嶽。", "禹谿久留困霖雨，低摧悶若剪翎鶴。", "朝來南尋度坡壠，針水秧齊鳥聲樂。", "風光融融一都會，鬼祠雄深抱山脚。", "梯空延緣止巉絕，瘦策扶衰意超豁。", "拂雲蒼杉雜錦石，紫藤綠蔓相連絡。", "石橋下視隔人世，但覺嵐光翠如潑。", "亭泓無波自紺碧，澗草有香空錯莫。", "忽驚梵宇墮林梢，寶勢飛翔照深壑。", "欹斜萬礎盤蒼崖，十步一樓五步閣。", "冰柱瓊窗不知數，旒蘇一一垂簾箔。", "犀顱道人相笑迎，冰雪形容無住著。", "午梵清圓林葉動，天花細雨無時落。", "憑高且復息疲頸，心清别殿鳴風鐸。", "雲開千里上眉睫，吳楚江山見濃薄。", "𡺸闍如有女正色，春不洗粧秋拂掠。", "紫蓋頎然似矜妬，半出晴煙翠稜抹。", "永懷堂堂武津老，天骨開張耳重郭。", "三生來游等兒戲，靈山一會儼如昨。", "他年遺跡舊巖下，拴索猶存衆驚愕。", "解云此山增智力，鵬飛天風轉羊角。", "江西駒兒快騰踏，青原麒麟亦超卓。", "折足鐺中過一生，野蔬數根陳五合。", "故庵遺塔尚依然，行誦神交付冥漠。", "影不出山豈難事，准擬茅齋就林縛。", "退之南遷曾過此，好語誇詞雜嘲噱。", "自謂忠誠動嶽靈，望碑字字猶精確。", "但餘佳處不可狀，浪禿霜毫秋色闊。", "東坡唾笑成文章，山川勝處多奇作。", "暮年亦爲儋耳游，不一過山山愧怍。", "爲君試將說禪口，掉頭長吟擁山衲。", "心胸便欲揑荒怪，落紙雷搥散風雹。", "要將傑句酬佳景，未怕山容作顰頞。"]}