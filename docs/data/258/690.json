{"author": "釋德洪", "period": "宋", "type": "诗", "title": "勸學次徐師川韻", "paragraphs": ["掲陽濱瘴海，苦霧搏蠻煙。", "自古無衣冠，安得禮義傳。", "韓子見而歎，豈是終棄捐。", "選士得趙德，講學與周旋。", "遂爲鄉里榮，士慕舊而先。", "却後三十載，才者森排肩。", "東甌贅華夏，西漢爲邊沿。", "民俗號殷富，亦有佳林泉。", "黠者事商販，朴者工力田。", "自隋迄于唐，稍知慕華軒。", "乃有歐陽生，粹然而出焉。", "古文有師法，學問知淵源。", "其後賢者至，雜遝盛中原。", "至今號多士，富貴爭熏天。", "江南佳麗地，南昌富山川。", "幽谷抱歐峰，西山秀氣連。", "地靈祕奇運，當有命世賢。", "山輝玉韜石，水媚珠懷淵。", "君看烏衣裏，俊雅爭清妍。", "治朝開三舍，精揀無遺篇。", "幸當勤燈火，無忘臨簡編。", "會看起白屋，寧遭犯青錢。", "大當到三事，小當步八磚。", "趙德歐陽生，豈獨令居前。", "努力各自勵，請視徐子言。", "窮耕有惡歲，惰農無豐年。", "言小可喻大，歲晏宜勉旃。"]}