{"author": "釋德洪", "period": "宋", "type": "诗", "title": "送珠侍者重修真淨塔", "paragraphs": ["清涼寂滅塔，三世無鮮陳。", "巋然塵塵中，現此光明身。", "尚無有祖成，寧當說有壞。", "憫此情見者，亦驚世議隘。", "泐潭道人珠，願力無礙限。", "行看蒼煙叢，一切俱成辦。", "狐死必首丘，馬嘶必望北。", "蓋皆不忘本，人豈宜忘德。", "秋風淨湘楚，萬里浩無垠。", "嗟予頽然卧，羡子如孤雲。"]}