{"author": "釋德洪", "period": "宋", "type": "诗", "title": "陳奉議生辰", "paragraphs": ["華國生賢俊，江山孕秀靈。", "鴨頭淦水綠，螺髻玉筒青。", "敏捷收科第，奇豪見典刑。", "咲談回暖律，詩句挾風霆。", "官偶求彭澤，才宜在漢庭。", "麒麟横逆氣，鸑鷟歛修翎。", "民訟多閒日，棠陰自滿亭。", "浪傳書課奏，須看鼎彞銘。", "仲夏逢佳節，非煙聚杳冥。", "數蓂餘一葉，推道間千齡。", "阡陌登豐後，笙歌爛熳聽。", "綺筵環妙麗，壽斝捧娉婷。", "歡洽連更燭，情高促畫屏。", "九衢花照夜，萬井月開扃。", "風颭銀河動，天驚玉露零。", "三台星密處，旁有老人星。"]}