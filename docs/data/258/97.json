{"author": "夏倪", "period": "宋", "type": "诗", "title": "壽蒲憲", "paragraphs": ["君不見相如題橋出蜀都，歸來駟馬駕赤車。", "王孫喟歎分金珠，遽喜文君得此夫。", "又不見揚雄玄經垂日月，承明晝日見三接。", "當年戲爲賦甘泉，炯炯至今光不滅。", "山川炳靈四載英，兩君千載懸盛名。", "後來繼者誰其人，蒲公使君早飛聲。", "先皇側席搜殊傑，明公凜凜來射策。", "合沓英詞動一時，紫燕飛黄行莫測。", "文明天子脩前烈，赤軛班輸公建節。", "二年和氣滿西川，父老歡娛豐兩頰。", "錦瑟高張簫鼓集，還見公膺誕彌日。", "玉露金風麗早秋，綠樽翠杓明相射。", "有酒如澠肉如陵，再拜壽公千百年。", "願公早早樹高勳，快插貂蟬據鼎茵。"]}