{"author": "釋德洪", "period": "宋", "type": "诗", "title": "大方寺送祖超然見道林方等禪師", "paragraphs": ["道林一身渾是德，别來遥知頷髭白。", "尚記山房夜語時，睡笑訶譏盡秋色。", "黄龍開二甘露門，靈源方等真弟昆。", "道林真珠撒羅帳，昭默霧豹方埋文。", "鵝王自應能擇乳，飛黄頷得王良馭。", "東風吹散嶽山雲，道人明日當歸去。", "故人若問老垂垂，爲言肘骨露麻衣。", "赤頭已作齊眉雪，自提風帽海山歸。"]}