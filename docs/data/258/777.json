{"author": "釋德洪", "period": "宋", "type": "诗", "title": "會福嚴慈覺大師", "paragraphs": ["慈覺初見我，背呼仰而應。", "遂同宿湘上，夜語如建瓴。", "犀顱氣不讋，虎頷目有稜。", "精彩類澄觀，突兀掩萬僧。", "喬嶽占南極，寒翠知幾層。", "此老家此山，親分漳水燈。", "寶坊天雨華，午梵盤清冥。", "欲知法席盛，但看道價增。", "破夏出山來，乃爾忘規繩。", "蓋皮爲之灾，公卿慕聲稱。", "我幸無子累，癡鈍人所憎。", "平生寢飯外，摩挲一枝藤。", "少年入三吳，題詩徧西興。", "歸來舟彭蠡，浪山雪崩騰。", "匡廬落笑中，萬疊横空青。", "又嘗游并汾，趼足渡河冰。", "衝虎上太行，雞鳴見日昇。", "此樂墮渺莽，坐睡頭鬅鬙。", "朅來湘西塢，倦鶴整羽翎。", "只待秋風健，祝融期再登。"]}