{"author": "釋德洪", "period": "宋", "type": "诗", "title": "送禮禪歸臨川", "paragraphs": ["已披出世衣，影莫落塵俗。", "何山無叢林，棲息一枝足。", "奈何清淨心，甘受熱惱毒。", "譬如伏櫪馬，心不忘馳逐。", "又如火鐵丸，氣燄不可觸。", "禮禪客湘山，山翠在眉目。", "蓋嘗視此輩，高笑一捧腹。", "今亦欲還鄉，當戒前車覆。", "吾聞真實心，不受罪與福。", "精進緣不懈，此語君勿恧。"]}