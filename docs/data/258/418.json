{"author": "唐庚", "period": "宋", "type": "诗", "title": "上益昌守李大夫", "paragraphs": ["標致自清流，知名二十秋。", "諸儒堂上席，羣客帳前籌。", "南渡衣拖繡，西來幕建油。", "食葱逢屈突，封戶識荆州。", "襦袴三巴國，櫜鞬九郡侯。", "道興期變魯，文盛擬從周。", "訟矢雖關聴，賓壺不廢投。", "未妨登衮衮，暫屈布優優。", "望府多奇士，華顛媿督郵。", "崎嶇緣底事，憔悴此重遊。", "舉目江山是，翻身歲月遒。", "客愁移带眼，鄉思詠刀頭。", "技癢論文在，心闌觸事休。", "那堪趨冉冉，祗是判悠悠。", "揣分宜長引，憂貧復少留。", "長裙何處曳，門館儻容鄒。"]}