{"author": "釋德洪", "period": "宋", "type": "诗", "title": "送文中北還", "paragraphs": ["瘴海夜成焰，鬼關晝常陰。", "柵廬餘百家，間見椰子林。", "居人例推髻，豹狼而衣襟。", "語言不可讀，冥目以意尋。", "居然不可解，欲問返如瘖。", "君持使者節，風彩動雲岑。", "軒渠笑時語，萬籟轉笙琴。", "余方卧圜土，跫然欣足音。", "相逢春脱手，歸意不可擒。", "便覺暮雨山，掃空煙翠深。", "袍袴洗羊負，項背逃芒針。", "乃爾徑去亟，翩翩出籠禽。", "津渡已撾鼓，高帆摩天心。", "行矣勿作惡，萬事付醉吟。", "當會西林下，相對說如今。"]}