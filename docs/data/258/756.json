{"author": "釋德洪", "period": "宋", "type": "诗", "title": "大雪寄許彦周宣教法弟", "paragraphs": ["湘西雪連日，荒寒發明鮮。", "誰持華藏界，墮我宴坐邊。", "遙知毘耶老，薝蔔開滿前。", "想見散華女，笑頰微渦旋。", "不受禪律縛，尚遭富貴纏。", "遊戲翰墨中，骨清聳詩肩。", "白灰紅麒麟，玉液黄金然。", "醉眼艶秋水，落筆驅雲煙。", "放意吐秀句，與雪爭清妍。", "我詩出寒餓，苦語秋蛩煎。", "定作笑拊掌，望空鬚一掀。"]}