{"author": "釋德洪", "period": "宋", "type": "诗", "title": "寄題紫府普照寺滿上人桃花軒", "paragraphs": ["武陵源深並溪入，無數桃花閙春色。", "水面紅雲欲崩壞，波間爛錦光相射。", "昔人誤行偶見之，歸來醉眼眩紅碧。", "秦時雞犬不聞聲，但覺曉窗煙霧白。", "那知紫府亦仙源，此華萬樹燒晴川。", "少年苾芻誰教汝，照花作意開幽軒。", "靈雲說悟被花笑，南泉欺客花不言。", "何如睡足無一事，倚欄紅雨春風顛。", "愁來想見故山路，未歸先作山中篇。"]}