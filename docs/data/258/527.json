{"author": "釋德洪", "period": "宋", "type": "诗", "title": "次韻胡民望小蟲墮耳", "paragraphs": ["先生素坦率，元日慵拜賀。", "獨從耶溪翁，掩門作清坐。", "一尊對喧譁，酒酣巾幘墮。", "忘形到挽鬚，困倒相枕卧。", "一蟲輙墮耳，忽覺風雨過。", "隆隆竟不已，亟起呼燈火。", "頗疑含沙流，射影陰中禍。", "蟲亦意墮井，咨嗟恨坎坷。", "豈曰無意出，欲出但未果。", "驚憂發清詩，怨語終婀娜。", "夫子英偉姿，奇韻出覊鎖。", "那知乘一醉，遭此微物挫。", "鬬螘真鬬牛，此事古亦夥。", "置之勿復疑，自可平物我。", "我詩無好句，聊復相唱和。", "恐亦有佳句，一笑千愁破。"]}