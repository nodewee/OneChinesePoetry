{"author": "釋德洪", "period": "宋", "type": "诗", "title": "謝李商老伯仲見過", "paragraphs": ["破屋如馬廐，楚囚亦王尼。", "名士連璧來，下馬氣吐霓。", "論高玉屑鋸，意妙雞駭犀。", "君看八尺姿，一尾抹萬蹄。", "弟昆清淨妍，俱當籍金閨。", "胡爲披白帢，作隊趨塵泥。", "漏風駝止卧，跨海鶻方棲。", "何時對陛下，道與稷卨齊。", "功成歸脩水，春風雨一犁。", "嗟余世不要，所至值澗溪。", "願從諸郎游，日涉長灌畦。"]}