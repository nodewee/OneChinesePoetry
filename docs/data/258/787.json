{"author": "釋德洪", "period": "宋", "type": "诗", "title": "又得先字", "paragraphs": ["青山隨處有，見之輒欣然。", "獨於湘上山，欲買歸休田。", "此邦多君子，故欲吾終焉。", "先生人品高，白鷗春水前。", "弟子亦秀發，玉樹相明鮮。", "頗怪翰墨場，亦著白髪禪。", "分題得難韻，下筆風雷旋。", "詩成愕衆口，不復較後先。", "閑中有此樂，安用食萬錢。", "紫芝愛陸渾，遂爲好事傳。", "悠然見眉宇，寧復羡遺編。"]}