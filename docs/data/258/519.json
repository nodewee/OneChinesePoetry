{"author": "釋德洪", "period": "宋", "type": "诗", "title": "贈蔡儒効", "paragraphs": ["我家與君鄰屋居，君昔未生先長我。", "君髪齊眉我總角，竹居讀書供日課。", "君誦盤庚如注瓶，我讀孝經如轉磨。", "長老奇君王佐才，拭目顒顒觀長大。", "十三環坐同賦詩，出語已能驚怯懦。", "風雷遶紙成千篇，棄遺不惜如零唾。", "神思義表文融明，清絕如珠不受涴。", "江左相傳紙價增，東坡一讀不復和。", "懷高識遠不可屈，功成回首破甑墮。", "家貧口衆難自安，出圖斗粟充饑餓。", "閙聞筆陣掃萬人，上國英雄膽先破。", "殿前作賦聲摩空，盛名四海爭掀播。", "華裾如葱馬如龍，九衢突若流星過。", "我經憂患早衰微，生怕虚名招實禍。", "方衣童首住江村，飽飯愛尋閒處卧。", "睡餘信手摸書看，會意起來行復坐。", "林泉成趣亦題詩，年來藁帙成堆垛。", "仙郎開卷面發光，誇我雄詞驚李賀。", "相期他日同此遊，先買鄰庵山數朵。", "青松白石聞此言，共作廬山二十箇。"]}