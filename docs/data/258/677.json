{"author": "釋德洪", "period": "宋", "type": "诗", "title": "懷忠子", "paragraphs": ["昏花委篝燈，夜雨集梧井。", "空房嚙饑鼠，壞壁咽寒蚓。", "有生獨多艱，念極淚殷枕。", "親朋勢宜絕，醜惡諱聞聽。", "棄遺等苦李，零落如斷梗。", "忠也新數面，義已到刎頸。", "願留廣推擠，守護輕軀命。", "逐臭寧有理，嗜痂亦天性。", "人情骨肉離，道義燕秦并。", "相逢百憂中，如熱啜甘冷。", "氣清秋潑山，韻勝月夕鏡。", "何時一丘壑，攜子脱塵境。", "風林作清歗，追步千峰頂。"]}