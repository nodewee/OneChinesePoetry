{"author": "釋德洪", "period": "宋", "type": "诗", "title": "贈李敬修", "paragraphs": ["荷山錦水靈秀鍾，半千嘉運生英雄。", "李郎年少韻灑落，天容道骨軒仙風。", "下帷默與賢聖對，鈎深索隱皆旁通。", "肝腸盤屈疉麗錦，心胸洞徹光玲瓏。", "文章氣燄長萬丈，那應筆夢生春虹。", "桂枝未折白月窟，麻衣尚走紅塵中。", "巖僧素有孝基眼，觀人雖衆無如公。", "昂霄聳壑跬可待，行行不用啼途窮。"]}