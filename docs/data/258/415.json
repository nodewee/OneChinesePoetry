{"author": "唐庚", "period": "宋", "type": "诗", "title": "清明日示弟姪", "paragraphs": ["歲華忽忽又清明，憶與諸生試集英。", "金鎖掣雷開右掖，紵襴披雪照昇平。", "立班雉尾身疑夢，茂對龍顔目乍驚。", "百拜起居分左右，十年胸臆轉縱横。", "愧無長策裨千慮，敢昧初心苟一名。", "三道豈能窺董傅，乙科今復愧匡衡。", "始吾進取恬無意，看汝光華便是榮。", "他日當求田二頃，杖藜自足過浮生。"]}