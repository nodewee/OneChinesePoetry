{"author": "釋德洪", "period": "宋", "type": "诗", "title": "次韻題顒顒軒", "paragraphs": ["睡覺飛蚊繞鬢聲，讀書偏愛小窗明。", "梧陰滿地方隱几，想見捜詩毛骨清。", "誰教風鑒在人間，眉宇淵然如魯山。", "指點虚無數歸鴈，摩挲香滑寫琅玕。", "舊聞五色筆如椽，平生醉裏傲羲軒。", "登軒不解顒顒意，幽鳥自啼華不言。", "賈生憂鵩入其居，子美亦遭牛酒污。", "仙郎兵衞森畫戟，風調特與前人殊。", "杖屨相從年可忘，不羞蒹葭玉樹旁。", "青眼特開浮世少，白頭相逢故意長。", "尚記垂髫秀發時，神彩不異崔宗之。", "此生流落天一角，敢料長沙再見期。"]}