{"author": "釋德洪", "period": "宋", "type": "诗", "title": "王表臣忘機堂次蔡德符韻", "paragraphs": ["風埃九陌吹冠巾，凍蟻旋磨無富貧。", "憂患著人骨肉隔，奔勢熏天吳楚親。", "何妨社櫟神其拙，壑舟不暇供歲月。", "句法不醫霜鬢秋，邇來覽鏡莖莖雪。", "蔡侯大家言不誣，筆端五色圖空虚。", "酒闌耳熱題詩處，豪放超逸先鋒車。", "古來百局坐奇智，並頭暗中爭射利。", "對人含笑真含沙，幻影浮屠同一世。", "世味甘於涴蜜刀，舐之割利那可逃。", "癡兒坐守忘啼哭，乃欲避就空勤勞。", "君看秋風秀江叟，枯木形骸外塵垢。", "屋下沙鷗交友同，耳邊勝利蚊雷吼。", "水光綠靜山青葱，意行回反遭路窮。", "莞然一笑答山谷，忽見幽林小徑通。", "我詩贈君無傑句，碧灣明月不可取。", "游人欲上忘機堂，請哦蔡侯醉時語。"]}