{"author": "釋德洪", "period": "宋", "type": "诗", "title": "次韻曾伯容哭夏均父", "paragraphs": ["青松傲霜雪，事悞亦迍邅。", "或脱斧斤厄，則遭藤蔓纏。", "北渠材砢礧，聳壑色芳鮮。", "不作千楹棟，終爲萬斛船。", "那知過華屋，長慟搖空鞭。", "增擊疑仙去，超搖棄我先。", "但餘殷枕淚，無復對牀眠。", "憶昨游湓浦，曾同上紫烟。", "春光隨杖履，咲響落雲泉。", "尚想登臨處，仍哦唱和篇。", "暗驚生死隔，默數十三年。", "臺憲登羣彦，秋風吹一鸇。", "誅姦志未舍，謀國疏空傳。", "醉馭毛車度，誰推日轂旋。", "歲時嗟易得，力命古難全。", "報施徒云爾，功名信偶然。", "清忠光竹帛，英氣歛山川。", "哭子如臨敵，當勾失短鋋。"]}