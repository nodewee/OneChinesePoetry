{"author": "張繹", "period": "宋", "type": "诗", "title": "寄友人", "paragraphs": ["有客厭事事，潔身山之幽。", "寒暑不相貸，乃有卒歲憂。", "有生此有事，簡之成贅疣。", "澄江本無浪，不如信虛舟。", "六經力道要，無以利心求。", "一朝與理會，萬境真天遊。", "伊水正清泠，子行無滯留。", "西風昨夜至，送子至中流。", "落月灑殘夢，已看古岸頭。", "我病强送君，是行良難儔。", "異時清門下，誰識東陵侯。"]}