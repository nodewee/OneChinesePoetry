{"author": "釋德洪", "period": "宋", "type": "诗", "title": "西湖寺逢子偉", "paragraphs": ["我行厭風埃，日莫休逆旅。", "疲坐捫蚤蝨，呼童洗袍袴。", "起尋古招提，思與幽人晤。", "忽覺華氣生，乃與周郎遇。", "笑談傾坐人，我亦爲停麈。", "袖中出新詩，貫珠穿妙語。", "麗如花林風，清甚空階雨。", "坐令覊旅情，掣肘棄余去。", "太平疆場空，英雄功業悞。", "如君文武姿，其可著閑處。", "霸陵舊將軍，月黑射猛虎。", "夜歸逢醉尉，頗復較勝負。", "丈夫有用舍，世態度今古。", "何時紫泥書，夜半搥門户。", "邊風吹塞塵，千騎紅粧女。", "横槊賦新詩，唾手取黠虜。", "麒麟入圖畫，佩劍撚白羽。"]}