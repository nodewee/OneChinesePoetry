{"author": "釋德洪", "period": "宋", "type": "诗", "title": "見蔡儒效", "paragraphs": ["一昨海外歸，盡見故山侣。", "夫子獨未見，夢想識風度。", "今日復何日，乃獲抵掌語。", "猶疑是夢中，驚定無所覩。", "欣然誦新句，句法雜今古。", "初如涉微波，沙石俯可數。", "忽驚鋒刃攢，凛然爲毛竪。", "可讀不可識，森嚴開武庫。", "百態出俄頃，春破賴綴補。", "詞高殆天得，那借江山助。", "人間有此客，而使衣涴土。", "君看絳闕姿，矯不受控御。", "大言惷上商，坐此得齟齬。", "天公聊戲之，一官良蹇寓。", "天風吹綠鬢，醉眼蓋寰宇。", "閻浮一漚耳，是身等唾霧。", "功名付揶揄，富貴我劇具。", "道山弱水上，凝睇隔煙雨。", "夜晴覺天多，月好笑起舞。", "引手挽醉袂，恐騎紫雲去。"]}