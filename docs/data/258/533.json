{"author": "釋德洪", "period": "宋", "type": "诗", "title": "香城懷吳氏伯仲", "paragraphs": ["西山遭霧雨，形勝久抑鬰。", "雲開誰使令，千峰爲子出。", "骨瑛淡如秋，談笑極强倔。", "扶提登高閣，慷慨問陳迹。", "特欣曇顯醉，不受澄觀律。", "加額想諸郎，豪氣洗寒乞。", "新莊花成輪，春生夢蝶室。", "清境乃不游，萬壑同稱屈。", "洪崖清不殺，笑傲時出沒。", "路逢騎雪精，挾以兩橘栗。"]}