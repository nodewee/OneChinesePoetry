{"author": "釋德洪", "period": "宋", "type": "诗", "title": "寶月偶值報慈坐中走筆", "paragraphs": ["十年塵土中，厥狀浸成俗。", "坐令眠雲衣，化作征人服。", "此行欲買舟，尋我舊山谷。", "識君御水傍，笑齒璨明玉。", "肅靜鶖子儀，脩拔孝基目。", "殷勤撫道義，祖道欲傾覆。", "賴子今妙年，真風跬可續。", "聞之厚自愧，所趣在幽獨。", "君言如不欺，是亦含生福。", "須臾讀君詩，氣韻麗可掬。", "心胸何玲瓏，多能吾所伏。", "春流日夜急，歸心難管束。", "良會故已述，妙談何日復。", "吳山嘉有餘，爲君置茅屋。", "頭白早歸來，暮雲無使矚。"]}