{"author": "釋德洪", "period": "宋", "type": "诗", "title": "次韻蘇東坡", "paragraphs": ["先生謫儋耳，一葉航渺茫。", "褊心隘世議，怒罵成文章。", "昆蟲伏孔垤，仰看青鸞翔。", "世欲覊縻之，凡慮不自量。", "瓊山遶珠淵，寶光夜煌煌。", "我曾至其舍，月出波心房。", "追惟對遺編，燈火夜初涼。", "麗詞有逸韻，文君方小妝。", "便覺胸次間，八窗玲瓏光。", "似聞青冥上，幢節鳴珮璫。", "先生應過我，衣袖識天香。"]}