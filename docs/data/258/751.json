{"author": "釋德洪", "period": "宋", "type": "诗", "title": "和景醇從周廷秀乞東坡草蟲", "paragraphs": ["周髯迂闊亦自笑，安樂饑寒奈嘲誚。", "東坡墨戲偶得之，保藏更作千金調。", "自言吾富可埒國，癡病已深那可療。", "坡初畫此適然耳，髯以夸人無乃勦。", "彭侯滿腹是精神，翰墨行藏兩俱妙。", "應嗟玩物非尚德，未欲奪攘投火療。", "乞之如易紫香囊，豈弟高風珠自照。", "此詩醇釅等佳醖，爲君滿引那辭釂。"]}