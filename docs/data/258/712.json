{"author": "釋德洪", "period": "宋", "type": "诗", "title": "戲廓然", "paragraphs": ["久不對睿語，便覺牙頰强。", "獨行谿山間，清鵠失羣伴。", "温軟聞吳音，攀翻忽東向。", "試問識睿否，客曰甚無恙。", "但遭呂吳興，拽手不少放。", "欲使開笑齒，說法人天上。", "掉頭掣肘去，不顧西興浪。", "登舟翻然行，萬衆皆目斷。", "平生勇於道，氣韻真邁往。", "安肯逐兒輩，低首投世網。", "但恐呂望之，追法薛廷望。", "茶鹽以加之，趁出白雲嶂。", "要看呵佛祖，瘦拳捉藜杖。"]}