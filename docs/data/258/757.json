{"author": "釋德洪", "period": "宋", "type": "诗", "title": "臥病次彦周韻", "paragraphs": ["臥便午簟袪殘暑，誰令殿閣風鷗語。", "君來談笑破岑寂，慰此經旬攜手阻。", "湘山解事不須招，數峰入座爭翔舞。", "心知清境世不要，勝踐從來數支許。", "戲將平時說禪口，貶剝諸方呵佛祖。", "眼高叢林不見人，但許南臺稱法乳。", "忽驚詞鋒亂斫伐，披靡千人如項羽。", "詩成相對兩咨嗟，此生俯仰成今古。"]}