{"author": "釋德洪", "period": "宋", "type": "诗", "title": "同超然無塵飯柏林寺分題得柏字", "paragraphs": ["沙村宿雨餘，炊烟淡寒色。", "山墟蠶市休，野飯漁舟隔。", "忽逢柳際門，知有道人宅。", "扣扉山答響，童子出迎客。", "空庭竟何有，凍死千歲柏。", "鐘鳴食時至，老僧揖就席。", "香秔定宿舂，露葵應曉摘。", "羌饑一飯美，何啻萬錢直。", "風軒納山翠，引手捫石壁。", "愛此玉崔嵬，歲久自崩拆。", "下有洄渦泉，甘涼冰齒頰。", "勿輕一脉微，去漲萬頃澤。", "吾行無疾徐，住佳去亦得。", "欲收有聲畫，絕景爲摹刻。", "興來勿復緩，轉顧成陳迹。"]}