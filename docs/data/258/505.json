{"author": "釋德洪", "period": "宋", "type": "诗", "title": "題李愬畫像", "paragraphs": ["淮陰北面師廣武，其氣豈止吞項羽。", "君得李祐不肯誅，便知元濟在掌股。", "羊公德化行悍夫，卧鼓不戰良驕吳。", "公方沈鷙諸將底，又笑元濟無頭顱。", "雪中行師等兒戲，夜取蔡州藏袖裏。", "遠人信宿猶未知，大類西平擊朱泚。", "錦袍玉带仍父風，拄頤長劍大梁公。", "君看鞬櫜見丞相，此意與天相始終。"]}