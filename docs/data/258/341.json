{"author": "唐庚", "period": "宋", "type": "诗", "title": "雲南老人行", "paragraphs": ["雲南老人老無力，藜杖支腰隴頭立。", "道逢蜀客話平生，時復仰天長太息。", "自言貫屬瀘水湄，瀘水邊徼濱獠夷。", "夷人之性類蛇豕，頻肆毒螫爲瘡痍。", "十五年前多寇盗，一境騷然不相保。", "民禾收刈虜人家，戎馬偷銜汝江草。", "近來風俗都變移，卷却旌旂張酒旂。", "牛羊村落晚晴處，煙火樓臺日暮時。", "兩眼昏花兩鬢雪，喜見昇平好時節。", "茅屋横吹一笛風，野店攜歸半瓶月。", "問翁致此何因緣，道是江陽太守賢。", "鼓琴絃歌不生事，十年静治安吾邊。", "鄭國國僑去已久，誰信人間準前有。", "異日刊爲德政碑，請問雲南隴頭叟。"]}