{"author": "釋德洪", "period": "宋", "type": "诗", "title": "大雪戲招耶溪先生鄒元佐", "paragraphs": ["昨夜顛風吹裂石，曉來雪片大如席。", "耶溪先生醉不知，擁絮雷霆喧鼻息。", "癡奴搥門呼不譍，但聞含糊語呵叱。", "先生行世如行川，虚舟觸人無怨言。", "逢人覓錢即沽酒，得錢不謝猶傲然。", "我欲看君墮幘醉，便覺兩頰微渦旋。", "款段自能馱醉起，歸路逆風吹凍耳。", "入門兒女啼饑寒，瞪目瞠然作直視。"]}