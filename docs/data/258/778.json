{"author": "釋德洪", "period": "宋", "type": "诗", "title": "慈覺見訪余適渡江歸以寄之", "paragraphs": ["黄沙横吹意儻恍，江色摸胡迷背向。", "刺舟開岸風掠耳，日莫歸來說驚浪。", "旋添榾柮火蒙密，堵立咨嗟羅少長。", "椀楪鏗然野炊熟，井税未輸夜舂響。", "少年信脚蹈憂患，幾同蜑叟埋煙瘴。", "歸來閑散贖辛勤，老住江村無雜想。", "夢回書几有青燈，雞一再鳴布衾暖。", "遙想老禪讀此詩，應作掀髯笑拊掌。"]}