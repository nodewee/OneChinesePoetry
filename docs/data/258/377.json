{"author": "唐庚", "period": "宋", "type": "诗", "title": "訊囚", "paragraphs": ["參軍坐廳事，據案嚼齒牙。", "引囚到庭下，囚口爭喧嘩。", "參軍氣益振，聲厲語更忉。", "自古官中財，一一民膏血。", "爲吏掌管鑰，反竊以自私。", "人不汝誰何，如摘頷下髭。", "事老惡自彰，証佐日月明。", "推窮見毛脉，那可口舌爭。", "有囚奮然出，請與參軍辨。", "參軍心如眼，有睫不自見。", "參軍在場屋，薄薄有聲稱。", "只今作參軍，幾時得騫騰。", "無功食國禄，去竊能幾何。", "上官乃容隱，曾不加譴訶。", "囚今信有罪，參軍宜揣分。", "等是爲貧計，何苦獨相困。", "參軍噤無語，反顧吏卒嗟。", "包裹琴與書，明日吾歸休。"]}