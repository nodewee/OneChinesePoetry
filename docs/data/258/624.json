{"author": "釋德洪", "period": "宋", "type": "诗", "title": "臨川康樂亭碾茶觀女優撥琵琶坐客索詩", "paragraphs": ["小槽横捧梳粧薄，綠羅綰带仍斜搭。", "十指纖纖葱乍剥，紫燕飛翻初弄撥。", "梨園曲調皆品匝，歛容却復停時霎。", "日烘花底光似潑，嬌鶯得暖歌唇滑。", "圓吭相應啼恰恰，須臾急變花十八，玉盤蔌蔌珠璣撒。", "坐客漸欲身離榻，裂帛一聲催合殺。", "玉容嬌困撥仍插，雪梅一枝初破臘。"]}