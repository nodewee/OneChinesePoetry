{"author": "釋德洪", "period": "宋", "type": "诗", "title": "送廓然", "paragraphs": ["長沙古都會，何以冠荆楚。", "但曰財富强，山水最佳處。", "那知號大藩，寔以英俊聚。", "張侯官雖冷，藉甚有名譽。", "心胸高崔嵬，萬卷相撐拄。", "君看逸羣姿，矯不受控御。", "罷官當北歸，一室譁兒女。", "想見駝鐸聲，桑棗黄塵路。", "倚馬草十制，膽氣見眉宇。", "此職誰當之，夫子無媿負。", "璧門黄金閨，獨宿無晤語。", "時應夢湘江，醉卧聞柔櫓。"]}