{"author": "釋德洪", "period": "宋", "type": "诗", "title": "次韻題明白庵", "paragraphs": ["鼻端有餘地，世議嗟迫窄。", "君看閻夫子，廣莫以爲宅。", "去宦游人間，面有無求色。", "酒闌愛松風，醉眼眩紅碧。", "俊爽類王濟，端復有馬癖。", "何當食萬錢，四海蒙惠澤。", "湘潭紫翠間，松下偶相逆。", "袖中出新詩，苦語涼肺膈。", "夜半來牀前，且以慰窮厄。", "豈真謫仙人，何其似太白。"]}