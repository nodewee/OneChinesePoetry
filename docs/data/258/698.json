{"author": "釋德洪", "period": "宋", "type": "诗", "title": "補東坡遺三首題武王非聖人論後", "paragraphs": ["青燈照華髮，掩卷成嗟咨。", "事有世共見，而意復難知。", "殺父子受封，殆非人所爲。", "孟津觀兵者，非天尚誰欺。", "孔子蓋周人，而爲殷宗枝。", "欲辨則不敢，亟口稱夷齊。", "使彼果聖乎，古今無異詞。", "則其罪武王，明甚無可疑。", "呶呶與世辨，泛濫驚羣兒。", "惜不經柳子，爲一剖擊之。", "知誰千載下，擊節讀吾詩。"]}