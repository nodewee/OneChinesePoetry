{"author": "唐庚", "period": "宋", "type": "诗", "title": "長沙示甥郭聖俞", "paragraphs": ["我昔官閬中，子時趨長安。", "相過日夜飲，肯使笑語乾。", "但知醒復醉，誰問甜與酸。", "攬衣步中庭，仰首羡飛翰。", "誓言早歸休，慎勿貪高官。", "時未有添丁，眼前惟木蘭。", "舅甥一分背，日月雙跳丸。", "那知十年外，相見西江干。", "拜起未寒温，悲來各汍瀾。", "我鬢已秃翁，子顔非渥丹。", "相從海上去，兹事人所難。", "陂行白漭漭，山宿青攢攢。", "人煙小歲後，草木深冬完。", "昨日次長沙，扁舟掠湘灘。", "中流遭惡風，滿衣潑驚湍。", "船如旗尾點，天作車輪團。", "怖畏目敢側，禱祈指頻彈。", "嚮非鬼神助，幾作蛟龍餐。", "忠信時可憑，聖賢豈吾謾。", "勿畏嶠南熱，我清物自寒。", "勿憂海邦陋，心廣身亦寛。", "磨刀斫鯨鱠，隱几看鵬摶。", "努力近藥物，明年理歸鞍。", "得之兩鴻鵠，龜筒不須鑽。"]}