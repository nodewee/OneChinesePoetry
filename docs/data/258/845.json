{"author": "釋德洪", "period": "宋", "type": "诗", "title": "游白馬寺逢安心上人", "paragraphs": ["繖蓋山前曾卓錫，晉安王初造禪室。", "水火定成人未知，部曲不前馬辟易。", "牀邊卧虎如睡犬，王雖及門不敢入。", "冰雪親瞻道德容，再拜平生願心息。", "兩泉俱出雌雄龍，玉殻靈龜蛇五色。", "聦禪笑傲賢王喜，魚龜乃能就掌食。", "高風乾沒五百年，依舊雲山如夙昔。", "雨中來遊春已老，忽見江南少年客。", "坐中偶生鄉井心，想見禪山倚天碧。", "清境幽閒欣可名，偶然得句因題壁。"]}