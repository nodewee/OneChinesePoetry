{"author": "釋德洪", "period": "宋", "type": "诗", "title": "儞能禪三鄉俊宿山", "paragraphs": ["湘西春色無人要，萬頃鏡空飛白鳥。", "小閣披衣眼力衰，一聲款乃酬清曉。", "芒鞵閑穿聚落來，此岸綠陰行不了。", "南臺老未忘鄉井，抵掌清談輒高笑。", "烹茶煮筍未當勤，放意賦詩語奇峭。", "此生何處不戲劇，萬事隨緣真道妙。", "何當借子西齋宿，共看湘月千峰表。"]}