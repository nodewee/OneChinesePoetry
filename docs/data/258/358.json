{"author": "唐庚", "period": "宋", "type": "诗", "title": "病鶴行", "paragraphs": ["鶴兮鶴兮何處來，秋江靜兮蘆花開。", "波痕侵月白皚皚，千聲萬聲鳴哀哀。", "不飛不翔不飲啄，骨瘠稜稜瘦如削。", "冰姿玉質僅生存，雪羽霜毛半零落。", "鶴兮鶴兮何鬱鬱，我知爾是沖天物。", "芝田就養孤高情，瑤池洗出神仙骨。", "傳聞仙島冥冥中，水晶甃作蓬萊宫。", "祥煙瑞霧常濛濛，好將六翮摶仙風。"]}