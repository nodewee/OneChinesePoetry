{"author": "釋德洪", "period": "宋", "type": "诗", "title": "張野人求詩", "paragraphs": ["醉看湘山二十春，杖藜疾趨旋路塵。", "兒童拍手呼不住，並行磨之不怒瞋。", "人間禍福本無象，引手按之如有神。", "草鞵不踏公卿門，術中玉石兩俱焚。", "不知世上有憎愛，一味但覺山林尊。", "得錢行沽付一醉，兒啼妻號了不聞。", "孔仲山爲阿里卒，吳門亦藏梅子真。", "何年笑跨紫雲去，舉手山頭謝世人。"]}