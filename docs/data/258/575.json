{"author": "釋德洪", "period": "宋", "type": "诗", "title": "慶長出仲宣詩語意有及者作此寄之", "paragraphs": ["我有忘年生，氣韻亦秀拔。", "豈惟有詩癖，亦醉凌波韈。", "平生慎許可，期期不忍發。", "但餘說仲宣，十常在七八。", "袖中出清詩，韻字清到骨。", "遥知亦說我，喜氣見鬚髪。", "相思一水間，楚岫出毫末。", "昨夜西風高，憑欄暮天闊。", "識君定何時，目送孤鴻沒。"]}