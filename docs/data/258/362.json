{"author": "唐庚", "period": "宋", "type": "诗", "title": "食筍行", "paragraphs": ["半夜春山試雷雨，驚起蟄龍初出土。", "野人不惜蒼苔古，掘得嘉餐自燒煮。", "滿盤明玉遠飄風，一箸鱸魚味差苦。", "竹齋食罷竹陰午，竹裏行吟傲簪組。", "君誇食肉君固卑，我誇食筍我亦痴。", "阿蠻豐膩飛燕瘦，意態雖異要皆奇。", "君不見天隨先生貧食杞，又不見關中客卿肥刺齒。", "豐儉不齊皆有理，彼此相忘聊爾耳。"]}