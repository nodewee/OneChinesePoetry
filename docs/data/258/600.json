{"author": "釋德洪", "period": "宋", "type": "诗", "title": "乾上人會余長沙", "paragraphs": ["兀坐思歸不舉頭，窗風爲我翻書葉。", "衆中聞語認鄉里，便覺石門寒疉疉。", "雲庵已作白塔新，當眼風枝心欲折。", "道人叢林十年舊，古寺青燈夜相接。", "失聲方欲問江南，忽憶去年淮上别。", "逃空蛩然聞足音，見子令人解愁結。", "地爐火冷霜月苦，一室諠譁終暖熱。", "湘山破曉立俜停，秀抹鉛華餘積雪。", "故應山亦爲余喜，隔岸遥看圓笑靨。", "千巖佳處可同游，明日波晴當理楫。"]}