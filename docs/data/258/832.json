{"author": "釋德洪", "period": "宋", "type": "诗", "title": "鄭南壽攜詩見過次韻謝之", "paragraphs": ["碔砆世既以爲玉，芝蘭那知不爲蕕。", "人間萬事醉不理，攜被來爲林壑游。", "雪花成山過驚浪，五展暮天開橘洲。", "篙師絕叫風掠耳，蕭蕭兩鬢空颼飀。", "松聲盤空上煙翠，顧陟佳處毎遲留。", "袖中出詩愕坐客，涔蹄乃爾容吞舟。", "東坡句法補造化，山谷筆力江倒流。", "兩翁連聯竟仙去，暮年見子忘百憂。", "念當明日江南路，幕阜倚天佳氣浮。", "故人問我今何似，爲道摧頹如慧球。"]}