{"author": "釋德洪", "period": "宋", "type": "诗", "title": "寄南昌黄次山", "paragraphs": ["次山心地平如鏡，照海照毛無少賸。", "劉公訶之昏霧蒙，張公磨之復清瑩。", "張劉皆是善知識，大黄甘草各醫病。", "驚起荷山大字遂，𤤮瓏撞鐘山答應。", "夜燈午梵賽心願，望歸引領如鶴頸。", "一朝骨祖在面前，笑不成聲兩目瞪。", "小兒化去聊折災，婦翁告殂適其命。", "但得夫妻各身健，回觀閣中夜鳴磬。", "欲知成佛妙法門，不與人爭是捷徑。"]}