{"author": "釋德洪", "period": "宋", "type": "诗", "title": "聽道人諳公琴", "paragraphs": ["道人貌癯骨藏年，漆瞳照人方而淵。", "家住湘山湘水邊，氣清日應嚼芳鮮。", "羅浮飯石性所在，定林飲澗老更堅。", "子其徒歟寧果然，抱琴過我亦自賢。", "玉徽按抑朱絲絃，借絃爲舌傳語言。", "誰家恩怨餘妬憐，綺窗鶯燕春風顛。", "顛風盤空攪蒼煙，蕭蕭吹鬢人未眠。", "清都絳闕斷世緣，骨飛不到夢所傳。", "秦筝心知是響泉，置之髯鬚一笑掀。", "蘂珠三疊舞胎仙，坐令遺世如蜕蟬。", "何年醉騎紫雲去，此琴枵然成棄捐。"]}