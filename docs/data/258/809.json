{"author": "釋德洪", "period": "宋", "type": "诗", "title": "和遊谷山", "paragraphs": ["潁皋擘窠書棐几，玉勒銀鈎照林麓。", "山堂聚觀雜賢鄙，人人歡然如所欲。", "獨餘耆年視凝遠，就觀尚如隔羅縠。", "筠牀瓦枕試新涼，小雨南風正清熟。", "岸中一笑山答響，我亦爲君聊捧腹。", "晚晴軒檻亦何有，隔屋茶烟度修竹。", "呼童索紙賦新詩，詩成字字清如玉。", "人間何從有此客，滿腹精神真可掬。", "我慚衰老亦作詩，譬如菌芝生朽木。"]}