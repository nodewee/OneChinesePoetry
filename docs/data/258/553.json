{"author": "釋德洪", "period": "宋", "type": "诗", "title": "送覺海大師還廬陵省親", "paragraphs": ["老蹤滄海珠，道價壓千古。", "暮年還東吳，豈不以親故。", "世衰道陵夷，學者例頑魯。", "處處如塵沙，紛然不容數。", "但誇謝公子，乃翁墮江渚。", "坐令乳臭兒，高論不少懼。", "安知覆漁舟，甚媿編蒲履。", "大師京國來，秀色見眉宇。", "笑談出流輩，亦自有佳處。", "懷親不能休，飲食忘匙箸。", "醉翁鄉里賢，安角誦翁語。", "人老尚康健，春寒與秋暑。", "念之憑高樓，白雲入瞻顧。", "浩然有歸興，掣肘徑馳去。", "遥知到螺江，社林聞布穀。", "迎門一調笑，讙極但摩拊。", "童頭想懷橘，衣椹應戲舞。", "聊用慰其心，高追古人步。", "此詩語散緩，細讀有奇趣。", "譬如食橄欖，入口便酸苦。", "勿示癡道人，被罵吾累汝。"]}