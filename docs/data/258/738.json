{"author": "釋德洪", "period": "宋", "type": "诗", "title": "贈别不愚首座", "paragraphs": ["道人貂蟬後，骨面遠瞻視。", "少年憎俗子，竟以須髪毁。", "形骸已變盡，終不沒豪氣。", "君看談笑時，時復出奇偉。", "湘西松下見，班草問行李。", "問儂歸何許，披須開笑齒。", "名山皆吾家，況復生如寄。", "意行吾車馳，身止吾駕税。", "吾生天地間，大倉一稊米。", "只今相會面，寧知非寄耳。", "思歸固偶然，吾詩聊一戲。"]}