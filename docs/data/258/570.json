{"author": "釋德洪", "period": "宋", "type": "诗", "title": "贈王性之", "paragraphs": ["性之自是英特人，唯恐富貴來逼身。", "我非寶公亦識子，地上復見天麒麟。", "眉間爽氣照秋色，山水頓覺生精神。", "胸中撐拄萬卷讀，對客傾瀉如崩雲。", "不恨子未識和仲，但恨和仲未識君。", "道山歸計儻可緩，且復白帢拖紅塵。", "他年攜我渡弱水，僥倖一看瀛州春。", "詩成笑答千巖響，東崦峰頭湧玉輪。"]}