{"author": "釋德洪", "period": "宋", "type": "诗", "title": "次韻題兀翁瑞筠亭", "paragraphs": ["大圓鏡空越數量，是中豈容男女相。", "風橐俱聲未易分，前身後身翻覆掌。", "種石王生硯出芝，人亡物在何足奇。", "請看襄母千里至，庭竹駢根生瑞枝。", "人言親少而子老，異事相傳爭絕倒。", "心法之妙傳以麤，此理難與俗人道。", "雲居的孫難共語，辯如建瓴空氣宇。", "不將雙脚踏城闉，郤侯詩句能寫真。"]}