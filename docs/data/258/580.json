{"author": "釋德洪", "period": "宋", "type": "诗", "title": "次韻君武中秋月下", "paragraphs": ["秋光一半去無迹，萬里陰晴占此夕。", "書生醉語哦月詩，想見看朱眩成碧。", "白公初携佳句歸，便覺草露寒霑衣。", "夜晴蘭室亦懷古，領略太白懷玄暉。", "千字一揮纔瞬息，流珠走盤紛的皪。", "故應奇韻自天成，此詩如女有正色。", "風鑒從來别俗氛，吐詞句句含煙雲。", "坐令一日傳萬口，不減長吉題高軒。", "君家客皆天下士，放意高談飲文字。", "江左風流掃地空，今日追游可無媿。", "嗟予秃鬢欲逃名，朅來百慮霜雪凝。", "世間垢習揩磨盡，但餘猨鶴哀吟聲。", "劉生餐痂亦何美，玄德結𦙤應有旨。", "平生清境吾所嗜，正如翔鸞飲須醴。", "君看清河夜升鏡，微雲滅盡如磨瑩。", "定當先生度青冥，思冷魂澄亦幽興。", "笑中筆陣横詞鋒，照人秀色煙茸茸。", "調高未數紫芝曲，酒味且卧黄金鍾。", "人生一笑如電掣，豈特山舟藏歲月。", "自慙陋句類無鹽，敢並高人天下白。"]}