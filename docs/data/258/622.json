{"author": "釋德洪", "period": "宋", "type": "诗", "title": "寄蔡子因", "paragraphs": ["平生閲詩如閲馬，自憐雙眼如支遁。", "子因句法馬羣空，爽氣横秋太神駿。", "上苑花光纏肺腸，西湖霜曉磨風韻。", "較君年少翰墨場，賈生仲舒覺寒窘。", "醉中逃禪亦不惡，況復機鋒類龐藴。", "奉身一飯聊自珍，富貴功名苦尋趁。", "鳳巢定生五色雛，文章從來論種性。", "嗟余索寞卧空山，多生垢習消磨盡。", "但餘欲識天下英，斃蛇脊尾猶一振。", "歲月去人江浪翻，何時仰此摩天峻。"]}