{"author": "釋德洪", "period": "宋", "type": "诗", "title": "送季長之上都", "paragraphs": ["十年不踏黄塵路，老盡歸心餘一縷。", "因同夜語想京華，歸心百尺游絲舉。", "前年别我楚山邊，解鞍班草弄雲泉。", "今年送公古城北，花發水流聞杜鵑。", "眉間秀色照春晚，青雲故人紛滿眼。", "門前車馬氣如雲，知誰倒屣迎王粲。", "行看腕脱供十吏，玉堂風景非人世。", "萬乘扣扉宮月斜，夢驚呼燭度窗紗。"]}