{"author": "釋德洪", "period": "宋", "type": "诗", "title": "次韻游石霜", "paragraphs": ["霜華舊游秋正深，澗風落日寒蟬吟。", "歛眸默數曾到處，笑看碧煙浮水沉。", "朅來大旆爲山至，山綰煙鬟三十二。", "當時老宿契新豐，坐令衲子如雲萃。", "眼前無復見此公，歎息叢林掃地空。", "空餘樓殿出雲雨，塗金澗碧光巖叢。", "卧聽松風難比擬，個中偈句誰宗旨。", "賴公摹寫入新詩，公不作詩山媿恥。"]}