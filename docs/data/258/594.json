{"author": "釋德洪", "period": "宋", "type": "诗", "title": "南昌重會汪彦章", "paragraphs": ["彦章退然才中人，譏訶唾笑皆奇偉。", "看君落筆挾風雷，渙然成文風行水。", "坐令前輩作九原，子固精神老坡氣。", "儒生寒酸不上眼，此郎要是天下士。", "嗟予生計等飛鳥，翩翩吳頭復楚尾。", "去年興廢看京華，笑傲清狂人背指。", "君獨折簡坐致我，迎門歡笑自挈履。", "舊聞牛鳴馬不仰，女逐臭夫那有理。", "今年黄花南浦岸，忽然見君失聲喜。", "僧房借榻營夜語，燈火照人如夢寐。", "懷中卿相且袖手，翰墨風流聊戲耳。", "行看上書苫塊中，凛凛范公只君是。"]}