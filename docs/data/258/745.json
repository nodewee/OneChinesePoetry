{"author": "釋德洪", "period": "宋", "type": "诗", "title": "同游雲蓋分題得雲字", "paragraphs": ["公才如天驥，超絕氣逸羣。", "低摧簿書中，一笑置勿論。", "我如剪翎鶴，俛啄窮朝昏。", "生涯無窖子，乞食嘗扣門。", "但爲口腹累，乖隔如參辰。", "此夕復何夕，共宿湘山雲。", "境清藏勝氣，情高發幽欣。", "天風吹笑語，乞與人間聞。", "念公翰墨場，少年策奇勳。", "世味如嚼蠟，喜著磨衲裙。", "裴公師黄蘗，圓澤友李憕。", "因法偶相逢，則以法爲親。", "安知我與子，夙昔非弟昆。", "吾聞三生石，曾歌舊精魂。", "他年葛洪陂，相尋定煩君。", "先當理故事，過山尋老仁。", "要同夏口村，發甕驚前身。"]}