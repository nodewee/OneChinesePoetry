{"author": "李賓王", "period": "宋", "type": "诗", "title": "中秋玩月", "paragraphs": ["西風蕭蕭起青蘋，蒼空碾玉收暮雲。", "可憐八月十五夜，寶光九十方平分。", "東山飛來雪毛兔，瑞光千丈無纖塵。", "誰將八萬修月斧，合成寶鏡如珠輪。", "包藏宇宙幾千萬，留與此夕誇清新。", "柴門朱戶同一照，清輝豈擇富與貧。", "袁宏因此泛牛渚，知微何必登嶙峋。", "對茲良夜可携酒，呼童與我開芳樽。", "寒光凄冷砭肌骨，恍然疑作瑶臺賓。", "我欲因之遊廣寒，葉師去後今無人。", "我欲因之登筯梯，周生之術誰能陳。", "浩歌痛飲人寂寂，惟有素影長相親。", "須臾酒醒月未落，卧聽潮聲千萬軍。"]}