{"author": "釋德洪", "period": "宋", "type": "诗", "title": "飛來峰", "paragraphs": ["意行忽出門，欲留聊植杖。", "雲開飛來峰，巋然眉睫上。", "氣勢欲翔舞，秀色無千嶂。", "萬物皆我造，何從有來往。", "大千等毫末，古今歸俯仰。", "心知目所見，皆即自幻妄。", "如窺鏡中容，容豈他人像。", "頗怪胡阿師，乃作去來想。", "此意果是非，一笑聲輙放。", "且復臨冷泉，舉手弄清漲。"]}