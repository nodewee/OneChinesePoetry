{"author": "釋德洪", "period": "宋", "type": "诗", "title": "己卯歲除夜大醉", "paragraphs": ["昔聞安期生，以術干項羽。", "羽無人君量，佯狂輒遁去。", "又聞魯仲連，舌有濟世具。", "人君欲祿之，高視笑不語。", "吁古列僊人，萬事不干慮。", "乃肯入世紛，豈非以民故。", "翩翩遙增擊，悠然知事悞。", "道合人所難，一律無今古。", "我生飽憂患，晚有二子慕。", "骯髒刺世眼，甚宜著閑處。", "一篇引一杯，舉杯揖黎母。"]}