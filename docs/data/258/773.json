{"author": "釋德洪", "period": "宋", "type": "诗", "title": "游白鹿贈大希先", "paragraphs": ["昔人隱臨湘，解跨白鹿游。", "公來弔陳迹，但有林壑幽。", "春風掃夕陰，雌霓飲澗湫。", "披晴望形勝，衣裾空翠浮。", "道人高尻揖，自陳語和柔。", "烏猶爲人好，草亦能忘憂。", "矧汝家臨川，共飲西津流。", "欣然爲題詩，清絕如霜秋。", "詩成又自錄，小字如蠅頭。", "意重恐難荷，鄉義良已周。", "遙乘知興耳，興罷夫何求。", "我和無好語，效顰增嘆羞。"]}