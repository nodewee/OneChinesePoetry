{"author": "釋德洪", "period": "宋", "type": "诗", "title": "次韻周達道運句二首  其二", "paragraphs": ["朱門連大藩，知是故人宅。", "登門一笑懽，忘其身是客。", "叢林斷岸西，聚落一水隔。", "欲知往來數，雞犬亦相識。", "人情改朝夕，世議苦迫窄。", "公輩月輪高，不涴濁流色。", "撥書臥清曉，井汲聞餘滴。", "職嚴賓謁少，境靜意自適。", "嗟余眷閭里，邊風馬嘶北。", "公賢義當親，此外吾何擇。", "瘴痾蘇晝簟，小寢喧鼻息。", "夢驚哦公詩，清懽洗岑寂。"]}