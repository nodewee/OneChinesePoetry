{"author": "釋德洪", "period": "宋", "type": "诗", "title": "次韻思禹思晦見寄二首  其一", "paragraphs": ["新詩夜讀寒更盡，兄弟盡容窺所藴。", "此詩未暇數奇趣，談笑先看押難韻。", "家在筠溪白石灘，後堂分得玉千竿。", "遥知華屋青燈夜，想見對牀風雨寒。", "湘山曉學愁眉淺，思歸憑高意凝遠。", "貫珠妙語肯寄我，暴富人驚呼北阮。", "何時促詔紫宸對，草制千言倚馬待。", "才高合在明光宫，忍令流落江湖外。", "我漁意不在金鱗，湘浦華亭一樣春。", "苑頭佐舟未乾沒，問法僧來寂寞濱。", "古師政與人意合，有問自應忘所答。", "一波纔動衆波隨，光徧千燈無壞雜。"]}