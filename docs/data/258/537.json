{"author": "釋德洪", "period": "宋", "type": "诗", "title": "隆上人歸省覲留龍山爲予寫起信論作此謝之", "paragraphs": ["芙蓉阿隆耽兩耳，急性天然緩如葦。", "懷親徑歸不肯留，少留龍山今月矣。", "新交未數故人稀，睡足明窗臨棐几。", "管城落帽爲微笑，便覺金光走龍尾。", "試校鵝經拂硬黄，傳此寶書千餘紙。", "紙光葉葉揭筠膜，字工戢戢行凍螘。", "勝公昔讀龍宫文，百本妙談此其髓。", "流落人間今幾年，此去西天十萬里。", "我寄閑房古寺中，閬風著氈自當止。", "自非道人三昧力，此書何以能至此。", "炷香一讀萬緣空，海印發光初按指。", "願君垢盡雞出燖，亦於此法信根起。", "生生要續無盡燈，照了無明癡種子。"]}