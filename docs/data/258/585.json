{"author": "釋德洪", "period": "宋", "type": "诗", "title": "次韻聖任病中作", "paragraphs": ["君詩素雄放，出語秀不俗。", "更讀病中吟，清婉猶可錄。", "自愧魯鈍者，文字毎見辱。", "有取定鄉閭，餘事亦何足。", "夫子飽書史，屢曬便便腹。", "蓄深故發遠，詩成驚衆目。", "我詩雖不少，俗馬空多肉。", "賴遇秃毛髮，苟仕安得祿。", "所至有青山，是處堪藏育。", "行當拂衣去，此志吾已卜。", "君須更勉旃，當以謙自牧。", "功成還故鄉，竹杖巾一幅。", "永從林下游，此詩無厭讀。"]}