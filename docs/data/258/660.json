{"author": "釋德洪", "period": "宋", "type": "诗", "title": "金陵吳思道居都城面城開軒名曰横翠作此贈之", "paragraphs": ["醉隱琴無絃，乃得琴中意。", "詩髯軒無山，而有看山味。", "青山隨意有，那復問城市。", "醉眼看雉堞，便覺是横翠。", "因以名吾軒，坐卧增爽氣。", "春花解言語，風松中宮徵。", "我來不能辨，夕陰滿窗几。", "頗怪靈鷲峰，顛狂復飛至。", "清嘯呼白猨，愧我非慧理。", "戲題五字詩，平淡出奇偉。", "君應意挑戰，詎敢摩其壘。", "大勝賦子虚，誇詞託亡是。"]}