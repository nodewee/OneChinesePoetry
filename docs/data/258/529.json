{"author": "釋德洪", "period": "宋", "type": "诗", "title": "贈許邦基", "paragraphs": ["邦基今年方十九，美如濯濯春月柳。", "龍章鳳姿絕世無，金馬玉堂如故有。", "酒闌愛捉玉麈尾，玉色正同批誥手。", "高燒銀燭擁新粧，看君落筆龍蛇走。", "欲驅清景入秀句，萬象奔趨不敢後。", "人疑錦繡纒肺腸，不然筆端應有口。", "謫仙風流今復見，況亦彷彿外塵垢。", "但恐功名纒縛人，未放青山掛窗牖。"]}