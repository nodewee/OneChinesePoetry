{"author": "釋德洪", "period": "宋", "type": "诗", "title": "同景莊游浯溪讀中興碑", "paragraphs": ["上皇御天功最盛，生民温飽卧安枕。", "醉憑艶姬一笑適，薄夫議之無乃甚。", "長安遮天胡騎塵，潼關戰血深沒人。", "哥舒臣賊不足惜，要臠國忠如膾鱗。", "蒼黄去國食不暇，馬嵬賜死謝天下。", "反身罪己成湯心，奈何猶有譏之者。", "取非其子又遽匆，靈武君臣無怍容。", "何須嗚咽讓衮服，自控歸鞍八尺龍。", "誰磨石壁湘江上，揩拭雲煙濺驚浪。", "龍蛇飛動忠義詞，顔元色莊儼相向。", "與君來游秋滿眼，閒行古寺西風晚。", "道人興廢了不知，但見游人來讀碑。"]}