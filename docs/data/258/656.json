{"author": "釋德洪", "period": "宋", "type": "诗", "title": "郭祐之太尉試新龍圑索詩", "paragraphs": ["政和官焙雨前貢，蒼璧密雲盤小鳳。", "京華誰致建溪春，睿思分賜君恩重。", "綠楊院落春晝永，碧砌飛花深一寸。", "門下賓朋還畢集，碾聲驚破南窗夢。", "高情愛客手自試，春霧脚縈雪花湧。", "聚觀詩膽已開張，欲啜睡魔先震恐。", "我有僧中富貴緣，此會風流真法供。", "定花磁盂何足道，分嘗但欠纖纖捧。", "七杯清風生兩腋，月脇澄魂誰與共。", "戲將妙語敵甘寒，詩成一弔盧仝塚。"]}