{"author": "釋德洪", "period": "宋", "type": "诗", "title": "吳子薪重慶堂", "paragraphs": ["吳氏季子世不乏，子孫魁壘特秀發。", "人言才業任世重，更覺文章有家法。", "奉親作意構華堂，想見青紅濕窗闥。", "堂中二老鬭康强，夫婦承顔薦壽觴。", "朅來兒姪俱登第，舉族請名重慶堂。", "富貴鼎來推不去，道德照人閭里光。", "富公玉食由及養，范公諸郎盡卿相。", "親養子榮兼有德，家聲置公范富上。", "虚簷風月夜未央，靘莊成輪發清唱。", "金鴨香清碧縷飄，燈前玉頰醉紅潮。", "一尊滿勸何所祝，盛事要看追八蕭。"]}