{"author": "釋德洪", "period": "宋", "type": "诗", "title": "湘西飛來湖", "paragraphs": ["武林散煙鬟，一峰螺髻孤。", "煙雲有奇態，華木秋不枯。", "理公何許來，望見輒軒渠。", "曰此靈鷲峰，何年來飛乎。", "個中有白猿，爲子抵掌呼。", "至今呼猿澗，飛波跳碎珠。", "朅來楚國南，萬山爭走趨。", "精廬開横塘，清可照眉須。", "高人家武林，致此從東吳。", "那知湘水西，乃有飛來湖。", "連蕩滿秋色，小艇藏菰蒲。", "閑來倚危檻，對立鷗烱如。", "我與湘峰色，俱堪入畫圖。"]}