{"author": "釋德洪", "period": "宋", "type": "诗", "title": "子中見和復答之", "paragraphs": ["世味嘗已徧，嚲著匿雲山。", "爲問何能爾，鳥倦自知還。", "湘西一千頃，分我楊柳灣。", "時爲理魚蓑，人眠舟自閑。", "公真功名人，高韻不可攀。", "譬如秋無雲，璧月挂一彎。", "我詩聊寄耳，猥語憑見刪。", "峻句乃見辱，嶮如履潼關。", "細看秀爭發，紅英微雨斑。", "坐令十年心，清涼去煎煩。", "竹林在何許，延頸佇望間。", "遙知醉逃暑，玉纖侍丫鬟。", "得句有奇趣，笑渦印朱顔。", "引紙欲續和，自歎才澀慳。", "應當恕不迨，鄉閭念疏頑。", "把卷味長哦，松風嗽齒寒。"]}