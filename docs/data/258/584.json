{"author": "釋德洪", "period": "宋", "type": "诗", "title": "寄巽中", "paragraphs": ["熏風度南枝，餘芳委紅綠。", "微雲生晚陰，梅雨淨林麓。", "穿花鶯語遲，翻泥燕飛速。", "遐想幽人居，夢過剡溪曲。", "清聲久絕耳，斯懷抱煩燠。", "仰道思彌高，哦詩出凡俗。", "脱屨滿户外，輪蹄日相逐。", "吾徒不得人，大法世陵叔。", "智刃剪蒿蓬，利鋒揮樸樕。", "念往造前席，初筮不我卜。", "别來空相思，徙倚蒼山木。", "懸知清興多，銀鈎墮盈軸。", "願得三百篇，遺我藏諸櫝。", "如彼知音知，價不低金玉。"]}