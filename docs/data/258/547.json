{"author": "釋德洪", "period": "宋", "type": "诗", "title": "高安會諒師出諸公所惠詩求予爲賦用祖原韻", "paragraphs": ["黄塵踏遍江南岸，矯首無言對河漢。", "故山有屋埋深雲，一夜歸心掣不斷。", "山舟日夜去無休，挽繩欲繫慙無由。", "紛紛世態真一夢，顧我所爲如直鈎。", "綠錦江頭識諒禪，傾坐高談象帝先。", "疑君即是僧太白，不然無乃真彌天。", "仙風襲人欲輕舉，天容道氣出眉宇。", "擁坐衣裳墮不收，山水懷雲輕百補。", "我今老倦亦慵參，去死正如三眠蠶。", "相看一笑有佳約，他日同歸五老庵。", "人生真若屈伸肘，萍浮梗泛因邂逅。", "料君有膽大於身，未應捜索因詩瘦。", "閒亭夏木初垂陰，相逢還得同携手。", "未見千首萬丈光，先看七步才八斗。"]}