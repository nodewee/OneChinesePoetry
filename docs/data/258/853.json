{"author": "釋德洪", "period": "宋", "type": "诗", "title": "運禪人求偈", "paragraphs": ["石室如仄磬，春雲如翠被。", "翛然無事僧，來此時枕臂。", "無求即無憂，有身還有累。", "永懷彭尊宿，一席曾遁世。", "天子不得臣，公卿不敢致。", "高風不可攀，百世猶興起。", "運禪佳少年，杖錫成戾止。", "偶從城郭來，衣裓滿空翠。", "覓歸如子規，掉頭須去耳。", "山林與聚落，蜜無中邊味。", "子心有分别，動息若差異。", "錄以贈其行，不語開笑齒。"]}