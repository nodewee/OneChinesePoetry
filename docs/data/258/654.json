{"author": "釋德洪", "period": "宋", "type": "诗", "title": "送僧游泗洲", "paragraphs": ["濁流一千里，快瀉如建瓴。", "解舟東灣橋，晝夜不得停。", "忽驚萬頃碧，一舉當眼青。", "自推舴艋窗，出步楊柳汀。", "精神覺蕭散，鶴雛生翅翎。", "僧伽坐閲世，層崖登青冥。", "生涯亦何有，隨處懸盂瓶。", "洗心依老宿，湛意終殘經。", "回頭大梁夢，塵迹俱凋零。", "余亦厭久客，行趁東揚舲。", "會宿淮山陽，話此遭熏蒸。", "看君新句法，霜刀新發硎。"]}