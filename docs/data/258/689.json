{"author": "釋德洪", "period": "宋", "type": "诗", "title": "次韻吳提句重九", "paragraphs": ["朝來多爽氣，拄笏望西山。", "看君此標致，合在臺閣間。", "賴有宗之輩，文字相往還。", "遥知醉九日，紅潮生玉顔。", "嗟予抱瘴痾，古寺長閉關。", "亦復把霜蘂，行嗅賞餘閑。", "琢詩償清境，索句常苦艱。", "愛君吐雲詞，端爲破天慳。", "氣勝起疲墮，語妙鐫老頑。", "正當作小字，明窗寫斕斑。"]}