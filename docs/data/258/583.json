{"author": "釋德洪", "period": "宋", "type": "诗", "title": "贈巽中", "paragraphs": ["道人少小來廬山，水光山色供盤餐。", "坐令山水秀傑氣，繚繞胸中成塊摶。", "我初未識已嗟駭，誇聲萬口鋒刃攢。", "故人坐上適相值，妙語生我世間歡。", "新詩脱口劃如霓，奮毫狂赴龍蛇鑽。", "翩翩奕奕出意外，慓然茅屋翻狂瀾。", "切疑湯休蹲舌底，又疑醉素戲筆端。", "作詩問君覓奇字，留待老年偎日看。"]}