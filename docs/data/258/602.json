{"author": "釋德洪", "period": "宋", "type": "诗", "title": "魯直弟稚川作屋峰頂名雲巢", "paragraphs": ["只今海上青石牛，曾卧天子黄金屋。", "下看朱紫如堵墻，上前諸公遭牴觸。", "眼高四海鏡面空，潛山歸來巾一幅。", "慚愧君家小馮君，自是河東真鸑鷟。", "文章五色體自然，秋水精神出眉目。", "人間不識但聞名，水非醴泉石非玉。", "江南一峰獨高寒，時時笑語雲間宿。", "弟兄出處兩相高，故作雲巢對山谷。"]}