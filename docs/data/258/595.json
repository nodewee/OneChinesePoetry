{"author": "釋德洪", "period": "宋", "type": "诗", "title": "贈王敦素兼簡正平", "paragraphs": ["空山無人舟壑移，坐看香燒行篆畦。", "兄弟華軒肯過我，墮甑與箒生光輝。", "著屐登山亦不惡，攜被假宿良幽期。", "燈前綠髪映玉頰，風流未數崔宗之。", "夜談詞辯出神駿，頓塵赤兔真權奇。", "我欲置君帥河朔，軍前千騎紅粧隨。", "望雲題詩付横槊，玉带錦袍英特姿。", "又欲置君玉堂卧，霧窗棐几春晝遲。", "醉中草制敏風雨，諸公堵立相嗟咨。", "微吟擁鼻笑不語，恐未免爾無多辭。", "爲君張燈掃東壁，他日重來讀此詩。"]}