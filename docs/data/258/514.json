{"author": "釋德洪", "period": "宋", "type": "诗", "title": "次韻龔德顔柳帖", "paragraphs": ["顔柳以字名，畫畫法可究。", "後世何寂寥，此輩了無有。", "皆云學未至，妙不應心手。", "那知斯人徒，德高名往就。", "字工德不修，名與身俱朽。", "吾子佳少年，俊氣駒方驟。", "新詩作行草，開軸龍蛇走。", "坐客口爲愕，我亦知肯首。", "積墨如陂池，積筆高隴阜。", "學之不至顔，要亦終至柳。", "此詩聞東坡，請君書座右。"]}