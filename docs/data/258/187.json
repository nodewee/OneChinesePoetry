{"author": "唐庚", "period": "宋", "type": "诗", "title": "雙榕", "paragraphs": ["水東雙榕間，有叟時出遊。", "清風衣履古，白雪鬚髯虬。", "吟哦明月夕，簸弄寒江秋。", "驚傳里中兒，不泊岸下舟。", "君看鬼趣中，有此風味不。", "安知非黄石，但恨無留侯。", "此生鋤犁手，誤入簪紳流。", "無功抵毫髪，負罪平山丘。", "政爾求澡濯，聞之歎綢繆。", "摳衣倘可親，跪履安敢羞。", "得聞半偈語，一解終身憂。", "性不喜伐國，兵書非所求。"]}