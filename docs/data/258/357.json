{"author": "唐庚", "period": "宋", "type": "诗", "title": "寄郭潛夫", "paragraphs": ["我昔遊瀘江，泛舟奔楚宫。", "黔江自南來，胥會涪之東。", "黔江清且碧，瀘江濁而紅。", "紅碧不相入，分流如卧虹。", "羣瀦激湍濤，洶湧成戰攻。", "須臾盡變濁，混混顔色同。", "清固不勝濁，此理天下通。", "君視開成間，牛李争長雄。", "要之贊皇子，不勝太牢公。", "物理自古然，徘徊歎無窮。"]}