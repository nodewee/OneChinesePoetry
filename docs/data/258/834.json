{"author": "釋德洪", "period": "宋", "type": "诗", "title": "次韻經蔡道夫書堂", "paragraphs": ["書堂山崦西，微路經桑柘。", "婉婉綠陰中，傴僂牽羸馬。", "須臾將平川，時過幽谿瀉。", "源深人家稀，落日耕釣罷。", "過墻傍修竹，深處開茅舍。", "池塘遠軒窗，秀露風清夜。", "盃盤燈火裏，笑語茆簷下。", "白酒瀉新糟，醇釅如壓蔗。", "酒酣面發赤，箕坐談王霸。", "排斥出忌諱，怪語令人怕。", "野僧舊不懽，癡坐相嘲罵。", "但作鶴腦側，思歡殆無暇。", "夜闌乞新詩，自愧非作者。", "張燈掃西壁，把筆强驅駕。", "萬景毎騷縱，此夕偶相借。", "遂令諸子懽，一一如圖畫。"]}