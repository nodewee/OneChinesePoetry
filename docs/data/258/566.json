{"author": "釋德洪", "period": "宋", "type": "诗", "title": "自豫章至南山月下望廬山", "paragraphs": ["扁舟秋晚離南浦，片席揺風望新渚。", "揚瀾大浪晴拍天，南山窈窕開蓮宇。", "倒檣散策一登臨，便擬掩關深處住。", "吾生飽食隨東南，去亦無求住無取。", "江山得意且題詩，從游況復皆真侶。", "青燈灼灼夜窗深，對牀卧聽風甌語。", "忽驚憂患一笑空，便覺此生真逆旅。", "隔岸廬山金碧開，月明尚記曾游處。", "何當乘興更一游，興闌却向鍾山去。"]}