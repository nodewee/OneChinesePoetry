{"author": "釋德洪", "period": "宋", "type": "诗", "title": "景醇見和甚妙時方閲華嚴經復和戲之", "paragraphs": ["夫子和雪詩，放意如注瓦。", "手搏華嚴界，笑中已見借。", "高詞師棗柏，寧暇數班馬。", "如登妙高峰，如游廣莫野。", "怪公個中人，亦入此保社。", "朝來誰扣門，寂音老尊者。", "扶筇坐山堂，詩眼不知夜。", "不入人間世，誰將作圖畫。", "但欠維摩女，玉骨無一把。", "紛紛散奇英，梨花風雨打。", "湖山晚多態，應接殆未暇。", "此詩聊戲公，詩成還自寫。"]}