{"author": "釋德洪", "period": "宋", "type": "诗", "title": "次韻天錫提舉", "paragraphs": ["攜僧登芙蓉，想見綠雲徑。", "天風吹笑語，響落千巖靜。", "戲爲有聲畫，畫此笑時興。", "夙習嗟未除，爲君起深定。", "蜜漬白芽薑，辣在那改性。", "南歸亦何有，自負蘆圌柄。", "舊居懸水旁，石室如仄磬。", "行當洗過惡，佛祖重皈命。", "念君别時語，皎月破昏暝。", "蠅頭錄君詩，有懷時一詠。"]}