{"author": "釋德洪", "period": "宋", "type": "诗", "title": "送常上人歸黄龍省侍昭默老", "paragraphs": ["心花發明照十方，死生窟宅無隱藏。", "此老唾笑生馨香，法中骨髓僧中王。", "平生一子傳餘芳，譬如少林有神光。", "只今孤憤昭默堂，天魔外道走且僵。", "夢寐想見猶清涼，況子徑歸侍其傍。", "明日扁舟浮渺茫，我不得俱空歎傷。", "但餘一句煩寄將，幕阜山前爲舉揚。", "仰山久不見臨濟，瘦損法身三尺長。"]}