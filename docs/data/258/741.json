{"author": "釋德洪", "period": "宋", "type": "诗", "title": "次韻登蘇仙絕頂", "paragraphs": ["平生合腰萬丁带，誰使天涯宿溪瀨。", "曉驅部曲上香山，路人如堵看飛蓋。", "桂環卷舌嘯雲煙，右轄風流是謫仙。", "輞川草樹入畫圖，此風頽落今追還。", "散髪巖阿聊一快，世議從來嗟迫隘。", "爲君戲語敵山光，棘句鈎章窮嶮怪。", "詩成便覺王公輕，整頓道山歸去情。", "子廉未必山林見，市人中有安期生。"]}