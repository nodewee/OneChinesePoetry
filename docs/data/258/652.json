{"author": "釋德洪", "period": "宋", "type": "诗", "title": "法雲同王敦素看東坡枯木", "paragraphs": ["此翁胸次足江山，萬象難逃筆端妙。", "君看壁間耐凍枝，煙雨楂芽出談笑。", "想當郤立盤礴時，醉魂但覺千嵒曉。", "恨翁樹間不畫我，擁衲扶筇送飛鳥。", "併作玄沙息影圖，禪齋長伴爐煙裊。", "王郎自是玉堂人，風流合受鶯花繞。", "何爲愛此枯瘦枿，嗜好果超凡子料。", "爲君援筆賦新詩，詩成一笑塵寰小。"]}