{"author": "釋德洪", "period": "宋", "type": "诗", "title": "次韻游方廣", "paragraphs": ["萬峰纏煙霏，一線盤空路。", "丹楹出翔舞，半在生雲處。", "海人猨臂上，哀湍不堪泝。", "夫子英特人，自是幹國具。", "醉耳厭絲竹，來此良有故。", "臨高賦新詩，妙語發奇趣。", "便欲抱琴書，亦作東家住。", "山靈應拊掌，笑公入窘步。", "自當眠玉堂，蓮燭夜枉顧。", "偶此愛山爾，戲語亦瓦注。", "富貴本縛公，雲泉寧可付。", "置卷發遐想，湘月微雲度。"]}