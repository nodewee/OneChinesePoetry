{"author": "釋德洪", "period": "宋", "type": "诗", "title": "送充上人謁南山源禪師", "paragraphs": ["老源縛屋磯山側，廬山對門江水隔。", "單丁住山二十年，一等栽田博飯喫。", "諸方說禪如紡車，我口鈍遲無氣力。", "屋頭枯木自安禪，生鐵脊梁釘椿直。", "我昔東游曾見之，兩頰温然笑渦出。", "到今持夢渡楊瀾，浪花漫天浩無極。", "紛紛衲子飽眠卧，面如梔子衣領白。", "年年江北與江南，誰肯端來尋此客。", "愛君今人肺腸古，毛骨含秋眼睛碧。", "能知此老端往尋，處處好山留不得。", "作詩贈君終自愧，君去我留空歎惜。"]}