{"author": "釋德洪", "period": "宋", "type": "诗", "title": "次韻", "paragraphs": ["先生絳闕姿，名字占仙籍。", "妙年取榮名，翰墨乃其職。", "而云賦歸歟，戲語吾不逆。", "醉翁昔仙去，人間暫休息。", "文字頗横流，士氣久不懌。", "公實不出後，議論有精識。", "冰壺含青春，不容一塵隔。", "吐句如善射，字字皆中的。", "佳麗增奇峭，欹側多醉墨。", "高辭敦故舊，讀之氣横臆。", "閲深似退之，頓挫雜抛擲。", "如春餙萬物，妙用無罅隙。", "故人困長哦，其節不容擊。", "自昔聞公家，諸郎居連璧。", "道學進未艾，慶澤流無斁。", "紛華脱髪棄，酌古分陰惜。", "汎觀得其要，雲升復川益。", "孝友如機雲，爭攘笑丕植。", "聞風方對食，不覺起投筴。", "神交夢成趣，意合氣自激。", "廬陵在何許，縱望手加額。", "那知湘江上，握手笑墮幘。", "妙處無陳鮮，傾蓋如夙昔。", "歸來看屋梁，喜極心更惕。", "弟兄定世家，富貴已尋逼。", "而我世憎嫌，暮景桑榆迫。", "相從可忘年，頑魯幸勿責。", "一懽難把玩，轉顧成陳迹。", "閉門工寢飯，且復適吾適。", "遙知不吾詫，頗嘗有此客。"]}