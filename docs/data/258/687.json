{"author": "釋德洪", "period": "宋", "type": "诗", "title": "重陽後同鄒天錫登滕王閣", "paragraphs": ["閑中過却重陽節，江城風雨吹黄葉。", "與君來游亦偶然，聚立西偏讀豐碣。", "憑欄眼界得天多，雨脚明邊飛鳥滅。", "西山向人亦傾倒，犯雲爭來獻層疉。", "未歸負負無可言，相視心知慚在頰。", "會當却立雲生處，縱望晴江生雉堞。", "尚喜清游不屬人，故作此詩相暖熱。"]}