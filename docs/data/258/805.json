{"author": "釋德洪", "period": "宋", "type": "诗", "title": "和茶陵夢覺索燭見懷", "paragraphs": ["聞絃能賞音，公獨知雅曲。", "易親復難忘，終期老林麓。", "公如追風驥，未見所歸宿。", "嗟余老摧頽，翩如啄苔鵠。", "遙知雙泉上，頗亦蒔松菊。", "何時聞夜舂，並齋著茅屋。", "慧觀友李源，高風當補續。", "便覺雒秀間，杖履笑追逐。", "今非茶陵夢，猶欲更秉燭。", "愛公押難韻，敏若方破竹。"]}