{"author": "孫欽臣", "period": "宋", "type": "诗", "title": "羅浮即景", "paragraphs": ["巨鰲掀釣去，何代泛蓬瀛。", "百里風光積，崇朝香氣橫。", "盤根爭聳拔，峻嶺共崢嶸。", "繖蓋千重出，笙竽萬籟聲。", "望高南鎮越，勢遠北歸溟。", "澗險難窮路，花多不記名。", "寒流飛白練，怪石疊蒼瓊。", "雨向山腰下，雲從洞口生。", "喬松隨歲古，異卉逐時榮。", "近逼天風冷，遥瞻海日明。", "淡烟輕糾素，修蔓密垂纓。", "泉湧知無盡，崖危訝欲傾。", "深沈宜造化，頃刻變陰晴。", "遊客逢巖住，歸僧带月行。", "更尋應有分，再到已忘情。", "但恐看難遍，須知畫不成。", "惜哉居絕域，不得視公卿。"]}