{"author": "唐庚", "period": "宋", "type": "诗", "title": "除鳳州教授非所欲也作此自寛", "paragraphs": ["人生纔食頃，何處分好弱。", "刑獄即道場，筦庫有真樂。", "故紙終日翻，毛錐幾年閣。", "百函無力致，諸公誰說著。", "今承學校乏，頗訝名字錯。", "宿業豈無戀，得冶不敢躍。", "骨肉遠難俱，囊装貧昜縛。", "師儒要好手，老大良非脚。", "戛盡識羮空，抽窮知繭薄。", "後生端所畏，人材若爲作。", "豈唯嘲孝先，更恐困有若。", "行路固知難，得地幸不惡。", "柳拖千丈絲，山集五色雀。", "絳紗諒無有，苜蓿聊可嚼。", "况聞豆積嶺，中有不死藥。"]}