{"author": "唐庚", "period": "宋", "type": "诗", "title": "示蜑", "paragraphs": ["先君捐館年，六十畸三算。", "我今四十三，始得幼子蜑。", "餘齡繼前躅，蜑也纔及冠。", "况復未可知，孝章積憂歎。", "禄養豈不欲，兹事覺已緩。", "但愛眉目秀，體質净如盥。", "顧瞻既精神，懷抱亦氣岸。", "今者新剔髪，瑩若珠未貫。", "見之令人清，面擁疲手腕。", "輙然攫吾鬚，霜雪落几案。", "豈惟不肯嗔，更付一笑粲。", "骨肉今遠矣，恃汝慰奔竄。", "行當從諸兄，誦書喧里閈。", "而我于經術，粗能分句斷。", "發蒙要師資，心孔爲開鑽。", "許慎専偏傍，張華休史漢。", "吾家業儒久，捨此無别段。", "不應緣一噎，便欲廢炊爨。", "及親三釡足，未用萬户酇。", "人生百年期，我今特未半。"]}