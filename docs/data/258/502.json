{"author": "釋德洪", "period": "宋", "type": "诗", "title": "謁狄梁公廟", "paragraphs": ["九江浪粘天，氣勢必東下。", "萬山勒回之，到此竟傾瀉。", "如公廷諍時，一快那顧藉。", "君看洗日光，正色甚閒暇。", "使唐不敢周，誰復如公者。", "古祠蒼煙根，碧草上屋瓦。", "我來春雨餘，瞻歎香火罷。", "一讀老范碑，頓塵看奔馬。", "斯文如貫珠，字字光照夜。", "整帆更遲留，風正不忍掛。"]}