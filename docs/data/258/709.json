{"author": "釋德洪", "period": "宋", "type": "诗", "title": "復次蔡元中韻", "paragraphs": ["江樓爲誰構，想見晴瓦碧。", "夜讀樓中詩，終疑筆五色。", "氣方吞劉備，和不以口擊。", "麗如傲梁公，正恐是花魄。", "君才比西子，果識天下白。", "我句陋無鹽，筆硯焚欲亟。", "吾家大馮君，酒酣頗自適。", "書來誇壯觀，盈紙濺醉墨。", "初無萬錢念，脱帽見秃筆。", "時時及少年，追逐寄夙昔。", "誡勿效寶公，清狂挑鏡尺。"]}