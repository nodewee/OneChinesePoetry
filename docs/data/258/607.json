{"author": "釋德洪", "period": "宋", "type": "诗", "title": "洽陽何退翁謫長沙會宿龍興思歸戲之", "paragraphs": ["何郎西州來，逸氣掃秋晚。", "平生貯書腹，中有文武膽。", "材如駱賓王，其直亦不減。", "上書論國事，忌諱失料揀。", "居然爲逐客，安免投手板。", "世方例皮相，我亦作白眼。", "閉門古寺中，一榻聊醫懶。", "邇來偶病渴，意緒覺蕭散。", "頗懷當壚人，楚岫屢欲鏟。", "我從山中來，攜被夜假館。", "地爐擁紅金，妙語容細款。", "凛然忠義氣，不肯受盤綰。", "正恐復一吐，與民作温暖。", "坐覺舟壑走，歲月不可挽。", "人生一夢耳，勿作鏡中歎。", "何當結後期，相攜游汗漫。"]}