{"author": "釋德洪", "period": "宋", "type": "诗", "title": "次韻道林會規方外", "paragraphs": ["湘山半夜雨，斷我西湖夢。", "卧看讀書燈，花作扶頭重。", "曉窗晴潑眼，倒挂聞么鳳。", "起尋殿寒梅，小立幽香噴。", "柳絲不勝綰，笋庭春脉動。", "春色已如許，樂事非一種。", "平生所懷人，忽此笑語共。", "雲軒爲誰停，危坐山衲擁。", "眼高空叢林，志大骨森聳。", "開懷見赤心，亹亹飽談誦。", "坐客鶴腦側，我亦快心孔。", "袖中出新詩，筆力發豪縱。", "風日麗醇釅，黄泥初揚甕。", "舌根有滄海，潮辯自掀湧。", "何當横枯藤，齧鏃追兩本。", "吾宗欲顛覆，支者例闒茸。", "君能爲我起，逸足王良控。", "我詩如石田，疏理終無用。", "朝來强鉏墾，秃筆時呵凍。", "摩挲銅鍱腹，博君一笑捧。"]}