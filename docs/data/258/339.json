{"author": "唐庚", "period": "宋", "type": "诗", "title": "走筆贈仙姑", "paragraphs": ["仙姑八十春秋高，兩鬢墨黑無斑毛。", "鹿胎冠子青紗袍，神風清峻真仙曹。", "人生瞥忽如銷膏，是非海裏翻波濤。", "五斗官米令人勞，安能俛首爭錐刀。", "願仙乞我瓢裏一丸藥，武陵谿上抖擻世俗腥與臊。", "不然教我蟬蜕羽化秘訣之一二，海山深處摘取王母千歲不熟之蟠桃。"]}