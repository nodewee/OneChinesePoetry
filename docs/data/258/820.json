{"author": "釋德洪", "period": "宋", "type": "诗", "title": "和游南臺", "paragraphs": ["筍輿翩追隨，頓撼雜揺兀。", "蒙騰穿聚落，超放上巉絕。", "山腰轉巇嶮，部曲失行列。", "身世逐雲輕，眼力與天闊。", "撞鐘千指集，樓殿寄林末。", "同來久倦局，相向懷抱豁。", "市朝昏利欲，走鹿不忘渇。", "公獨蜕塵埃，風蟬妙脱骨。", "盤桓拊孤松，松粉落金屑。", "誰卷青帝雲，推出銀蟾闕。"]}