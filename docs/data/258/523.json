{"author": "釋德洪", "period": "宋", "type": "诗", "title": "華光仁老作墨梅甚妙爲賦此", "paragraphs": ["雪裏梅開何草草，欲問清香無處討。", "回看水際竹叢邊，寂寞閑愁洗粧早。", "東坡戲作有聲畫，竹外一枝斜更好。", "但恐金鬚容易墮，額黄雖妙難長保。", "笑笑先生獨愛竹，雪壁風梢麝煤掃。", "應爲冰姿不可傳，醉裏相忘亦顛倒。", "慚愧高人筆下春，解使孤芳長不老。", "從來病眼錯黄昏，隔霧相看更相惱。"]}