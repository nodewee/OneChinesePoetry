{"author": "釋德洪", "period": "宋", "type": "诗", "title": "次韻彭子長劉園見花", "paragraphs": ["我昔海山度寒食，雖有花看非故園。", "今年寒食花又見，已在故園疑夢魂。", "虚弦喪氣念前痛，瘴面敢辭增唾痕。", "此生流落坐曠達，晚悔坦率加辛勤。", "覺城老子天乞我，人品秀拔高摩雲。", "定應分身在絳闕，想見珮璫裙褶纁。", "君看翰墨吐秀句，綠楊春重含朝暾。", "袖中功名未暇探，且復行樂追幽欣。", "陋邦忽見洛陽面，爲誰扶頭清露翻。", "殘春風日太醇釅，發粧初罷爭迎門。", "豐肌忍調獺髓醫，笑渦尚初紅朝温。", "謫仙點筆風雨疾，少陵眼寒煙霧昏。", "公獨寓之一戲耳，寧用解語方佐尊。", "夜深秉燭花不睡，飲到落月窺金盆。", "情鍾耳熱意一折，賦詩遶紙風雷奔。", "詩成我讀輒起舞，自忘首禿衣紲袢。", "泠然馭風欲仙去，引手便覺天可捫。", "歸來僵卧數屋角，萬象困頓天不言。"]}