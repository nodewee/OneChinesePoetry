{"author": "釋德洪", "period": "宋", "type": "诗", "title": "蔡老有志好學識面于京師作此示之", "paragraphs": ["道人西嶽來，氣與秋爭曉。", "讀書如壁月，罅隙必委照。", "當從賢俊游，運斤端得妙。", "儻明句中眼，王良控騕褭。", "嗟余老漸衰，綠髮亦加少。", "喜君解妙處，見博而知要。", "錄余一千篇，正可付一笑。", "同歸漳水垠，乘月答清嘯。", "睡起山花開，脱履萬事了。"]}