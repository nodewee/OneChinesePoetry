{"author": "釋德洪", "period": "宋", "type": "诗", "title": "和曾逢原試茶連韻", "paragraphs": ["霜須瘴面豁齒牙，門前小舟嘗自拏。", "茅茨叢竹依壠畬，君來游時方採茶。", "傳呼部曲江路賖，迎門顛倒披袈裟。", "仙風照人虔敬加，秀如春露濕蘭芽。", "和如東風吹奇葩，馬蹄歸路衝飛花。", "青松轉壑登龍蛇，路人聚觀不敢譁。", "詩筒復肯來山家，想見戟門兵衞遮。", "湘江玉展無纖瑕，但聞江空響釣車。", "嗟予生計唯摝鰕，安識醉墨翻側麻。", "喜如小兒抱秋爪，宣和官焙囊絳紗。", "見之美如癢初爬，愛客自試懽無涯。", "身世都忘是長沙，院落日長蜂趁衙。", "園林雨足鳴池蛙，詩成句法規正邪。", "細窺不容銖兩差，逸羣翰墨爭傳誇。", "坡谷非子前身耶，沅湘萬古一長嗟。", "明年夜直趨東華，應有佳句懷煙霞。"]}