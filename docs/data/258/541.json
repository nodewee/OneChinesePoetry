{"author": "釋德洪", "period": "宋", "type": "诗", "title": "秀上人出示器之詩", "paragraphs": ["川原積雨收，餘陰閣新晴。", "一宿古蘭若，歸夢有餘清。", "清辰起危坐，笑看煙縷横。", "讀此阿師詩，秀絲出盆明。", "中有衆谷髓，氣和李騎鯨。", "遥知落筆處，遶紙風雷生。", "世無歐陽公，意氣相倒傾。", "豈當棄置此，終老黄茆坑。", "雲居道疑大，上藍持簡精。", "藉渠一笑起，頹綱相拄撐。", "秀也舊不識，一見氣不矜。", "索詩亦不惡，寫此抑鬰情。", "持以示流輩，試令俗眼驚。"]}