{"author": "釋德洪", "period": "宋", "type": "诗", "title": "贈王聖侔教授", "paragraphs": ["汝江軟碧摇寒空，環江玉色羅五峰。", "神奇融結孕千載，於是代出文章公。", "荆公道德輩孔孟，致君勳業伊周同。", "君侯才氣真不減，行看接武隆休功。", "妙齡人誇好風節，氣壓潁汝何其雄。", "曾經大筆戰文陣，豪俊莫敢攖其鋒。", "老師碩儒玉堂上，爭看灑筆回春工。", "果然一日蓋天下，聲名熠燿馳華戎。", "都城立石傳萬口，士林矜氣横長虹。", "巖僧廢棄誰比數，亦復誦詠懽填胸。", "迹微自恨不及識，向風每覺勞雙瞳。", "天公恤此慕善者，因遣識面山水中。", "坐令平昔心變滅，譬如塵淨餘清銅。", "自誇問道陜西老，道人況亦參禪宗。", "與君於法實昆弟，姑留十日游從容。", "拙詩别君無嶮句，何從賞我雙頰紅。", "他年揖讓對明主，回顧此會成虚空。", "蹄輪冠蓋塞門巷，容我劇笑應無從。"]}