{"author": "宋直方", "period": "宋", "type": "诗", "title": "慈聖皇后賜鍾讚", "paragraphs": ["稽首圓通圓覺王，圓合一切救有情。", "圓修自性妙湛然，假以音聲而說法。", "衆生聞音得悟解，非色非空二非塵。", "方便無邊行法門，成就如來大圓智。", "稽首巍巍觀世音，證入如是秘密門。", "於一塵中現多身，於多剎塵現一相。", "於不可說微塵劫，而救不可說衆生。", "發起耳根真實門，不與世間相流轉。", "世閒聲論已宣明，聲無無滅有非生。", "生滅二諦悉圓離，六根由是皆解脫。", "奇哉慶喜最多聞，不知聞性常周普。", "因鍾而聞佛所呵，不應更立鍾之事。", "當知金鍾不可捨，能於末劫救沈淪。", "茫茫六道迷昏衢，得見鍾聲爲慧日。", "悲酸惡趣忍淚中，得憑鍾聲超彼岸。", "鍾聲有是大福力，能越苦海如智航。", "我願一切諸衆生，聞是鍾聲同證覺。"]}