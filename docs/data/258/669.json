{"author": "釋德洪", "period": "宋", "type": "诗", "title": "送凝上人", "paragraphs": ["我生風韻無塵埃，揚清激濁心不回。", "少年不忍混白黑，出言動輒爲身災。", "突汀出岸水必拍，喬木穎林風必摧。", "乃知此世要不免，毁譽於吾何有哉。", "君今欲脱此等憂，獻君一策真良謀。", "人言白璧爲石頭，唯唯慎莫分劣優。", "坐中亦復發一語，衆將環視如仇讐。", "此策簡截君牢收，飽食熟睡且隨流。", "泛然四海無不可，人將愛與君同游。"]}