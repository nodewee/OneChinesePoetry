{"author": "釋德洪", "period": "宋", "type": "诗", "title": "季長賞梅使侍兒歌作詩因次韻", "paragraphs": ["年來槁項皤須髮，世眼憎嫌遭棧絕。", "君獨照人如冰輪，洗盡宿雲寒皎潔。", "今日層樓空獨倚，天高衮衮飛鴻滅。", "掉頭哦此賞梅詩，如對北窗香噴雪。", "愛君語妙蜕塵埃，道骨自能逃歲月。", "玉兒豈是解清唱，想見笑中呵手折。", "嗅看應作小顰嬌，關心不與年時別。", "一懽紛然雲雨散，落英滿地蛙聲歇。", "可憐城郭都不知，新詩一出人爭說。", "和羮他日願如君，長紅裊花歌壽闋。"]}