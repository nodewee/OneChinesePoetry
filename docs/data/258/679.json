{"author": "釋德洪", "period": "宋", "type": "诗", "title": "石門中秋同超然鑒忠清三子翫月", "paragraphs": ["三年竄南荒，兩過中秋夕。", "月不棄覊囚，高義照罅隙。", "凛如寢雪霜，但覺炎瘴失。", "夢清不敢歸，鯨浪濺天白。", "中原一轉首，心折數弟嫉。", "遙知亦念我，看至玉輪側。", "有生窮至此，甘作死生隔。", "今年又中秋，氣味如夙昔。", "筠溪遶茅蘆，波影登几席。", "危磴通石門，高眺屢顧陟。", "空山夜氣升，草木正蓊鬰。", "超然凛清癯，可即不可及。", "華紛落無餘，但見霜露實。", "三子新間舊，學問川增益。", "駿氣不受覊，奔颿初伏櫪。", "人生一大夢，聚散兩戲劇。", "境豈妍鄙哉，而心自南北。", "忽驚西樓高，含光下注射。", "林葉動流水，楯瓦粲佳色。", "翩然步脩徑，杖履草露濕。", "地坐閴無人，但聞蟲唧唧。", "清境難抱石，秀句爲收拾。", "明年當復和，勝踐要綴續。", "晴陰萬里同，世路致欣戚。", "付與市朝人，舉酒相歎息。", "月雖默不言，涇渭視喧寂。"]}