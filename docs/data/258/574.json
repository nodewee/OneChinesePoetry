{"author": "釋德洪", "period": "宋", "type": "诗", "title": "同慶長游草堂", "paragraphs": ["萬株蒼煙間，杳然出微徑。", "相逢知有得，一笑洗孤憤。", "蕭蕭半窗雨，終日滿風聽。", "綠雲到巉絕，小立鋭清興。", "約公我輩人，發此一區勝。", "春工自無私，風力亦强敏。", "柳垂拂掠黄，溪作揩磨淨。", "籬間殿寒梅，吳姬發微哂。", "已忻鳥聲樂，更愛游絲迥。", "余郎妙天下，氣與山嶽峻。", "春光纒肺腸，霽月磨風韻。", "詩如畫好馬，落筆得神駿。", "日斜興未闌，山窮春不盡。", "更爲明日游，踏遍鍾山頂。", "旋汲一人泉，峰頭煮春茗。"]}