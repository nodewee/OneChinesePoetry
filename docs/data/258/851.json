{"author": "釋德洪", "period": "宋", "type": "诗", "title": "三月二十八日棗柏大士生辰二首  其二", "paragraphs": ["思慮不及處，但曰刹那際。", "不曰刹那際，寧當有三世。", "於此刹那中，尚不容擬議。", "安得有死生，一切諸怖畏。", "苦樂欣厭情，及分心境異。", "是名顛倒想，不名隨順智。", "如人游夢中，所歷經千歲。", "及其夢覺已，不過食頃耳。", "稽首願悲幢，發此不傳祕。", "願分無盡燈，酬此四弘誓。"]}