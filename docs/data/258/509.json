{"author": "釋德洪", "period": "宋", "type": "诗", "title": "懷慧廓然", "paragraphs": ["蕭蕭暑雨過，空山成夜晴。", "月出東南峰，娟娟風露清。", "飛螢自開合，寒蟬亦悲鳴。", "興來忽獨往，聽此落澗聲。", "永懷西湖上，絕景玉壺明。", "松際翛然姿，振策自經行。", "即欲呼就語，忽隔千里程。", "何時徑尋子，夜航過臨平。", "呼猿何足道，摩雲亦虚名。", "未若擇法眼，能識廓然兄。", "應知像教末，大法欲欹傾。", "談笑復一出，要使萬世驚。", "燈火作朝夕，已有相似情。", "願隨人天會，仰看辯縱横。"]}