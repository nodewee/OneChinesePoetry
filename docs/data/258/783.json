{"author": "釋德洪", "period": "宋", "type": "诗", "title": "送友人", "paragraphs": ["幽人獨負三尺琴，自謂羲皇得意深。", "經年不肯鼓一曲，欲造千里求知音。", "夕陽渡口西風起，黄葉紛紛墜秋水。", "送君默默上孤舟，片帆忽舉風波裏。", "此去吳中風物好，重複江湖我曾到。", "桂子落時雙澗秋，白猿啼處孤松老。", "却入苕谿凡幾里，連天震澤無窮已。", "紅蕖苞拆流水香，紫蓴絲軟鱸魚美。", "何時興盡見歸舟，古今客路多飄流。", "孤雲别鶴無蹤跡，空聽蟬聲野渡頭。"]}