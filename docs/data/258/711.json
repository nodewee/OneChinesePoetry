{"author": "釋德洪", "period": "宋", "type": "诗", "title": "次韻思禹思晦見寄二首  其二", "paragraphs": ["多生垢習消磨盡，一念定光空五藴。", "尚能弄筆戲題詩，如鐘殷牀有餘韻。", "南臺煙靄隔重灘，城廓遙應認刹竿。", "湘西六月失三伏，一枕窗風午簟寒。", "年來懶復嫌山淺，更欲移庵藏僻遠。", "又思喧寂不相妨，卧念當年三語阮。", "鏡裏朱顔豈長對，歲月去人寧少待。", "是身已作夢幻觀，肯復經營此身外。", "議郎材志堪逆鱗，笑談解生寒谷春。", "會看爲天作喉舌，願聽高風淮海濱。", "要知未必與世合，載之詣世世不答。", "譬如瓶中有澠淄，雖與世混終不雜。"]}