{"author": "釋德洪", "period": "宋", "type": "诗", "title": "鄧循道分財贍族湘陰諸老賦詩同作", "paragraphs": ["卜式與弟貲，如塞無底竇。", "其愛止弟耳，親舊竟何有。", "二疏得賜金，盡以散親舊。", "但可施一時，安能繼其後。", "然於簡編中，耿光白如晝。", "鄧侯功名姿，穎脱蓋天授。", "分財贍族人，約劵規永久。", "君看純孝心，履狶先履瘦。", "紛紛窶人子，懸鶉露兩肘。", "雨雪抱兒女，扣門易升斗。", "鄧氏豈無貧，炊烟滿蓬牖。", "安知寒微中，不復生奇秀。", "陰功雖無形，報應捷於口。", "此風起頹俗，能使薄者厚。", "作詩附家傳，想見爲拊手。"]}