{"author": "釋德洪", "period": "宋", "type": "诗", "title": "龍安送宗上人游東吳", "paragraphs": ["淮水送君春雨餘，刺舟斷岸歸匡廬。", "江南别我秋天遠，輕囊瘦策游西湖。", "君去復來如社燕，我獨留滯如賈胡。", "牽衣覓詩亦不惡，怪君兒戲忘髭須。", "平生千偈風雨快，約束萬象如驅奴。", "饑來一字不堪煮，乃知弄筆輸耕鋤。", "不如尋我舊游處，武林清境天下無。", "耐清不得却來此，作詩送君游上都。"]}