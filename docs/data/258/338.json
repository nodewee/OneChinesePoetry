{"author": "唐庚", "period": "宋", "type": "诗", "title": "古生", "paragraphs": ["卷地風來怒濤起，驚散沙汀雙翡翠。", "誰將仙匹鎖金籠，孤飛吟叫煙波裏。", "古生開鎖放珍禽，春江日暖重相尋。", "巧舌相和葦風輭，綺翼交飛菰浪深。", "壯哉古生真任俠，氣義肝腸何激烈。", "功成不復更偷生，一劍揮霜襟濺血。", "世間美事多參商，白馬青梅人斷腸。", "古生埋没在何處，江山流水空茫茫。"]}