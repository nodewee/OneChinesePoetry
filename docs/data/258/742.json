{"author": "釋德洪", "period": "宋", "type": "诗", "title": "次韻謁子美祠堂", "paragraphs": ["心許房次律，神交郭元振。", "人品如奇峰，横秋聳孤峻。", "筆陣工斫伐，忠義見詞刃。", "仕如上瀨船，饒力挽不藎。", "酒狂誇嚴武，登高叫虞舜。", "大愛淮南王，甘作天厨擯。", "死猶遭謗誣，謂坐酒肉饉。", "荒祠叢篠間，下瞰湘流浚。", "夫子縳富貴，高韻洗驕吝。", "詩清如玉珮，中節含温潤。", "並轡揖此老，讓驅不肯進。", "嗟予固瞠若，却立那敢瞬。"]}