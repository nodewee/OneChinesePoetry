{"author": "釋德洪", "period": "宋", "type": "诗", "title": "次韻曾嘉言試茶", "paragraphs": ["不嫌滯留湘水涯，時作新詩誇露芽。", "此篇醉墨翻龍蛇，雷鎚雨雹飛塵沙。", "開卷疾讀喜欲譁，此郎真是能世家。", "氣如横槊萬騎遮，妙如琢玉無疵瑕。", "縉紳傳觀衆口誇，矧余秃鬢纏袈裟。", "崔嵬胸次書五車，於人豈止一等加。", "坐令應手開天葩，不因筆端夢生花。", "何時詞刃誅姦邪，世途嗜好紛萬差。", "風流掃地吁可嗟，十年去國道路賖。", "兩手未忍置所拏，賈生豈欲從螾鰕。", "淵明但愛談桑麻，湘西有舍如藏蛙。", "年來頗種東陵爪，愛君才宜踐清華。", "妙年聲譽聞童牙，君看愛客自著茶。", "紅粧聚觀爛朝霞，撐突萬卷遭搜爬。", "職宜蓮燭燒窗紗，不宜槐笏趨早衙。", "未甘終老勤山畬，尚能見子昂霄耶，想見霧窗煙縷斜。"]}