{"author": "釋德洪", "period": "宋", "type": "诗", "title": "高氏釣魚臺", "paragraphs": ["當時呂望要周室，渭水垂綸恣遺佚。", "後來嚴陵傲漢家，七里灘頭釣月華。", "二賢一旦辭隱淪，當年平步升青雲。", "至今蹤跡耀經史，千載何人能繼此。", "宜陽高人真賢族，構亭仍以釣魚目。", "時人盡詠釣魚詩，獨我來歌釣魚曲。", "君不見吳山青，湘水綠，唯愛夏絃春誦聲相續。", "以軻雄百氏爲絲綸，以周孔六經爲餌屬。", "遇時伸，不時縮。", "人言君釣魚，我言君釣禄。", "盛代兒孫滿場屋，前春舉手得鯨鼇，猶恐主人心不足。"]}