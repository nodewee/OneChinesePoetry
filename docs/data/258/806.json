{"author": "釋德洪", "period": "宋", "type": "诗", "title": "次韻偶題", "paragraphs": ["鈍拙無人著眼看，一庵睡快如梁端。", "那知高軒肯過我，終日笑語成盤桓。", "畏公筆力不可敵，坐令三峽回奔湍。", "威稜王節照湘楚，誇聲衆口鋒刃攢。", "此篇意氣更傾寫，句法超絕風格完。", "許令賡酬亦不免，但恨語带儒生酸。", "苦嫌絲竹圍醉枕，卧看烟縷凝雕盤。", "雙泉雲樹時到夢，神武門前思挂冠。", "朝來清事亦稠疊，野飯蓬窗分小團。", "人間曲屈多敗意，莫辭時此同幽懽。"]}