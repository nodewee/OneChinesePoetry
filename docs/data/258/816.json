{"author": "釋德洪", "period": "宋", "type": "诗", "title": "贈别若虚", "paragraphs": ["殘暑霽嚴威，新涼釀歸思。", "夢驚聞松聲，兩鬢到萬事。", "中情怯離别，此别仍對子。", "追惟初識面，寧復訃有此。", "明朝舟洞庭，驚浪銀山起。", "醉眼失湘楚，妙語淩淮泗。", "我如浮水葉，遇坎當自止。", "行將看荆山，歸老鹿門寺。", "今不欠無言，但是欠一死。", "淮山有奇逸，要是天下士。", "若問寂音老，煩君一舉似。"]}