{"author": "唐庚", "period": "宋", "type": "诗", "title": "送趙安道下第歸鄉", "paragraphs": ["大官危，小官卑，君不得官君勿悲。", "君不見前日宰相今海涯，胡椒八百斛，流落知爲誰。", "又不見州縣官，折腰事細兒。", "常憂一語不中治，敢對西山笏拄頤。", "大官危，小官卑，君不得官君勿悲。", "願君酒量如鴟夷，勿作瓶罌居井眉。", "與君賭取醉爲期，明日烏帽風披披。"]}