{"author": "釋德洪", "period": "宋", "type": "诗", "title": "讀慶長詩軸", "paragraphs": ["韻如春水初含風，秀如蘭芽新出叢。", "人間何從有此客，坐令衰老忘龍鍾。", "新詞鏘金紛滿眼，妙語屑玉霏無窮。", "讀之置卷欲仙去，風度絕似歐陽公。", "儒生寒酸不上眼，江南風流翻手空。", "那知此郎蹶然起，筆端五色回春工。", "只今陛下固天縱，文章星斗懸高穹。", "天生堯舜稷契主，君宜置在明光宫。", "雪中呵手研破硯，詩成一笑天開容。"]}