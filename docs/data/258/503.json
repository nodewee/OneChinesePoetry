{"author": "釋德洪", "period": "宋", "type": "诗", "title": "謁蔡州顔魯公祠堂", "paragraphs": ["開元天寶政多暇，孽臣姦驕濁清化。", "尺八横吹入醉鄉，國柄倒持與人把。", "漁陽番將易漢官，在廷之臣無諫者。", "吳綾蜀錦光照眼，更覺霓裳韻和雅。", "叛書夜到華清宮，狩呂骨驚天子訝。", "二十四城陷同日，長嗟乃爾忠臣寡。", "閙傳平原城壁堅，穴鼻可以牿牛馬。", "譬如灔澦屹中流，江勢遠來波倒射。", "吾知守職事主耳，行藏初不較用捨。", "公時風姿入睿想，貫日精誠震天下。", "我行上蔡黄犬門，驚風急雪吹平野。", "嬌鴉暮集村不囂，古祠窈窕連桑柘。", "聖朝亦旌異代忠，軒然眉鬚入圖畫。", "和如戲泚盧杞題，儼若夢令希烈怕。", "至今握拳透爪地，想見怒詞猶慢罵。", "聲光自與日月爭，事之成敗其天也。", "此詩我欲掃東壁，入字端宜擘窠寫。", "便覺雲收六合陰，春隨喜色生晴野。"]}