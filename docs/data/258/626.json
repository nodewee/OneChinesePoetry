{"author": "釋德洪", "period": "宋", "type": "诗", "title": "再游三峽贈文上人", "paragraphs": ["肉身大士延平公，眉毛如雪聲如鐘。", "東坡醉眼亦多耳，信口呼作僧中龍。", "坐令玉色煙巒裏，晨鐘暮鼓三千指。", "而今滑冷撼不應，青燈白塔臨寒水。", "上人談笑有精色，聞是延平坐中客。", "紫霄峰下曾相逢，别來幾何頭已白。", "地爐夜語尋前事，當日交游半生死。", "與君等是三眠蠶，浮世百年那免此。", "我尋舊游聊自娛，忽然見君懽有餘。", "一笑且從吾所適，後會重來知有無。"]}