{"author": "唐庚", "period": "宋", "type": "诗", "title": "翟提倉生日", "paragraphs": ["奎畢夜騰輝，英靈出帝畿。", "陶門八翼後，卻桂一枝巍。", "使斧今持鐵，經編舊絕韋。", "政將儒雅飾，學造道心微。", "士論宜金馬，君恩且繡衣。", "德醇渾可飲，才俊不容晞。", "盛世方連茹，孤生耻食薇。", "初從漆雕仕，全拙漢陰機。", "薺舌猶餘苦，蓴心未得歸。", "大椿祈不老，烏鵲正求依。"]}