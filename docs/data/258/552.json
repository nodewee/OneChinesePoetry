{"author": "釋德洪", "period": "宋", "type": "诗", "title": "謝安道花壇", "paragraphs": ["三月江南春不淺，謝家池上開花苑。", "層壇迸破碧瑠璃，嫩蕊簇成紅婉孌。", "一枝兩枝和霧白，素娥月下逢姑射。", "十朵五朵照水紅，仙姝並立瑤池東。", "人生遇景須行樂，莫使餘香散簾幕。", "白雪難逃鬢上斑，金樽且對花前酌。", "醉則傲羲軒，醒則歌堯舜，榮辱是非都莫問。", "風雲際會自有時，忠義果然天不困。", "君今還作天涯客，憑欄正遇羣芳拆。", "不插羣英醉上林，人謂少年真可惜。", "明年再獻平戎策，順風高舉摩天翼。", "大手親提却日戈，刈除天下閒荆棘。", "古人養花如養賢，我今說花心亦然。", "栽培直欲助真宰，扶持造化工陶甄。", "時人莫以花爲浼，大都自是人情改。", "若使人情長似花，相看顔色年年在。", "謝安道輩真難得，不容蒿艾生墻側。", "不勞巧手寫丹青，不學世人畫牆壁。", "靈苗自有天然格，門外溪光長瀉碧。", "更向溪光種碧桃，宛然便是神仙宅。", "謝家池館勝瑤臺，淺白深紅次第開。", "爲報賞花君子道，何須東海覓蓬萊。"]}