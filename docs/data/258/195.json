{"author": "唐庚", "period": "宋", "type": "诗", "title": "夢泉", "paragraphs": ["入道肯著相，出神得佳泉。", "起尋定中境，謾意山之巔。", "四人蹋𠿕𧇠，數里聞潺湲。", "循聲到巉絕，滿意流甘鮮。", "雖深石可數，太察魚難筌。", "分爲縞練去，濺作珠璣圓。", "一窺宿酲解，三嚥沉疴痊。", "恍惚尚疑夢，歡呼欲成顛。", "山間短於井，海飲鹹生涎。", "那知道在邇，幾作野遺賢。", "事固由人興，物爲知已妍。", "誰陪濠上遊，諒攜室中天。", "雖無十丈花，中有一滴禪。", "名酒覺殊勝，宜茶定常煎。", "蘭亭羽觴冷，魚腹青筒連。", "新文來遠矣，開卷猶潨然。", "徑欲抱琴去，臨流聽未全。", "不但受以耳，庻幾神者先。", "寫爲夢泉操，第入樂府篇。", "将前輙復却，萬事付有緣。"]}