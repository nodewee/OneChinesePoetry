{"author": "釋德洪", "period": "宋", "type": "诗", "title": "大圓庵主以九祖畫像遺作此謝之", "paragraphs": ["大圓庵中亦何有，但有草座枯藤枝。", "朝來壁間亦圖畫，何從貌此寧馨兒。", "髮光抹漆膚琢玉，坐睡俛然方拄頤。", "當時兩脚不肯舉，今雖有口如當時。", "知誰逸想寓此意，必也高人非畫師。", "我遭俗瞋坐多語，坐客厭處終不疑。", "興來曳杖出門去，路窮回反無澗谿。", "見之心怍有愧色，君以贈我聊鍼之。", "亦知褊心當服韋，命車何必先鋒爲。", "從今靖然痛堅捍，正恐習氣時决隄。", "細看忽憶孔北海，曾讀曹瞞禁酒詞。"]}