{"author": "釋德洪", "period": "宋", "type": "诗", "title": "送稀上人還石門", "paragraphs": ["海昏石門在深谷，排闥千峰如觸鹿。", "崫然獨秀一峰高，自與千山作眉目。", "曾學關西一味禪，衆中雜遝多豪賢。", "如今此老成新塔，但有樓閣如當年。", "道人今作石門客，須眉尚带芳鮮色。", "冷齋說我舊遊處，夢魂夜渡脩江碧。", "朝來秋聲發舟樹，羡君先我山中去。", "故人問我歸何時，試令哦我送行詩。"]}