{"author": "釋德洪", "period": "宋", "type": "诗", "title": "觀山茶過回龍寺示邦基", "paragraphs": ["北窗賞新晴，睡美正清熟。", "竹雞斷幽夢，朦朧不能續。", "卧聞故人家，山茶已出屋。", "欣然一命駕，妍暖快僮僕。", "千朵鶴頂紅，染此一叢綠。", "坐客例能詩，秀句抵金玉。", "攜過回龍寺，掃壁爲君錄。", "逸筆作波險，欹斜不可讀。", "坐驚殷床鐘，暮色眩雙目。", "入關更清興，市井亂燈燭。", "人生分萬途，稱心良易足。", "時平且行樂，餘賓非所欲。"]}