{"author": "釋德洪", "period": "宋", "type": "诗", "title": "提舉范公開軒面鍾山名曰寸碧索詩", "paragraphs": ["湖山煙翠層，千葉青蓮拆。", "公家蓮菂間，如眼不自覿。", "一登功名途，富貴兩追迫。", "開軒延爽氣，拄笏望秀色。", "鍾山盤萬丈，雲破見尾脊。", "殷勤度邑屋，分此一寸碧。", "升空带青小，撐漢螺髻出。", "我亦個中人，登覽增眼力。", "知公寓逸想，喧不礙岑寂。", "給札令賦詩，相顧愕坐客。", "愧無暮雲詞，涴公雪色壁。"]}