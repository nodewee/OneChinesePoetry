{"author": "釋德洪", "period": "宋", "type": "诗", "title": "次韻許叔温賦龍學鐵杖歌", "paragraphs": ["君不見楚竹虚心勁如鐵，上有娥英灑清血。", "歲寒姿含悽愴情，亂點餘花涴高節。", "又不見南山紫藤亦清雅，過頭標致宜老者。", "一簪華髪烏角巾，瘦拳扶之立松下。", "何如我公蓄神物，鏗然振之露風骨。", "横拈倒用驚老禪，勁如紫藤節如竹。", "個是雲門真正脉，不學芭蕉空指月。", "十方都在此杖頭，視之不見纖毫隔。", "說禪游戲時卓地，魔外狐禪俱膽碎。", "仙郎聞是旌陽孫，文章自宜掌帝制。", "從來詩句人爭說，時出一篇慰衰薾。", "此篇秀如望秋山，奇峰自獻晴雲滅。", "朅來酬唱已厭飫，與公傾倒良有素。", "豈惟但和鐵杖詩，追從已辦登山屨。"]}