{"author": "釋德洪", "period": "宋", "type": "诗", "title": "夏日陪楊邦基彭思禹訪德莊烹茶分韻得嘉字", "paragraphs": ["炎炎三伏過中伏，秋光先到幽人家。", "閉門積雨蘚封徑，寒塘白藕晴開花。", "吾儕酷愛真樂妙，笑談相對興無涯。", "山童解烹蟹眼湯，先生自試鷹爪芽。", "清香玉乳沃詩脾，抨紙落筆驚龍蛇。", "源長浩與春漲激，力健清將秋氣嘉。", "須臾沓幅亂書几，環觀朗誦交驚誇。", "一聲漁笛意不盡，夕陽歸去還西斜。"]}