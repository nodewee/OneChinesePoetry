{"author": "釋德洪", "period": "宋", "type": "诗", "title": "石霜見東吳誠上人", "paragraphs": ["我尋流水行，忽入霜華谷。", "山陰見幽人，目带湖山綠。", "語温如春風，韻秀自拔俗。", "暗驚枯木堂，栖此一枝玉。", "遥知夜窗深，雪響亂脩竹。", "寶書掩殘紅，佳眠正清熟。", "逸想在西興，清夢不容逐。", "覺來念行處，小詩欲收錄。", "詩成寫烏絲，銀鈎奪人目。", "棐几著牙籖，興來還自讀。"]}