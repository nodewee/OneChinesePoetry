{"author": "呂天策", "period": "宋", "type": "诗", "title": "乾明院讓道人房與朱仲潜探梅", "paragraphs": ["春工未仲閑桃李，偏向梅花先著意。", "鉛華不御見真色，香密染衣冰琢蘂。", "舊遊頗念秦郎中，夢裏五年如歷指。", "叫呼連索酒澆春，尚想橫瓶枕花底。", "今年梅侶更何人，我狂駡坐初不嗔。", "風流端的美無度，携手錯疑君姓秦。", "往來百匝將重趼，鳥道縈盤封碧蘚。", "團枝凍蘂未全蘇，已見橫斜照清淺。", "曉來霽色釀春風，金鬚漸吐香蒙茸。", "開遲政恐有遺恨，未破君家宮錦紅。"]}