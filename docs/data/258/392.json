{"author": "唐庚", "period": "宋", "type": "诗", "title": "富樂山", "paragraphs": ["富樂之名誰所留，建安年中劉豫州。", "擁兵入蜀萬貔貅，孱璋送國來迎頭。", "軍中釃酒椎千牛，炙如巴山酒如涪。", "酒酣握手登高丘，極目紫芋蹲春疇。", "富樂之名此其由，君聞此說還信不。", "當時兵起四十秋，拆屋不足供誅求。", "生靈嗷嗷鼎中油，山中胡爲乃爾優。", "想今富樂萬倍劉，端能容我逃窮愁，山僧笑言客罷休。"]}