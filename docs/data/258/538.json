{"author": "釋德洪", "period": "宋", "type": "诗", "title": "送元上人還桂陽建轉輪藏", "paragraphs": ["趙州飽叢林，懶墯亦慣便。", "起步作欠伸，藏經終一遍。", "投子猶可駭，手足未舒展。", "但於數字中，演出五千卷。", "兩翁古禪伯，措置令人羡。", "安知塵塵中，法輪常自轉。", "無數妙章句，函匭金碧昡。", "芥子瑠璃瓶，歷亂齊發現。", "頗怪老龍華，底事别營建。", "幻出諸鬼物，奇狀分百變。", "疾馳並推轂，過目等飛電。", "萬衆初錯愕，熟視生悲戀。", "譬如觀寫照，筆下出眉面。", "爭貴紙上容，活者反棄賤。", "乃知像教末，妙理蔽浮淺。", "要令齒髮輩，種性受熏煉。", "元禪今南歸，酬此夙所願。", "我作送行詩，敗墨磨破硯。", "詩成一大笑，相顧春風軟。", "會看出談笑，錯落照深殿。", "想見午梵清，隨喜時遶漩。"]}