{"author": "釋德洪", "period": "宋", "type": "诗", "title": "次韻曾機宜題石橋", "paragraphs": ["公才受斧斤，鼻端有餘地。", "一官游人間，窮達置度外。", "著屐登名山，眺覽吞眼界。", "倒傾蛟龍室，聊爲翰墨戲。", "搏取華藏海，几間日相對。", "石橋亦何有，萬峰作階陛。", "平生冠世境，勝踐得君輩。", "壞壁題新詩，一洗俗眼眥。", "我本箇中人，久負未歸債。", "我自負名山，名山豈余棄。"]}