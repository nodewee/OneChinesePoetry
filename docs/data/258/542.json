{"author": "釋德洪", "period": "宋", "type": "诗", "title": "送雷從龍見宣守", "paragraphs": ["子蒼布衣昨日脱，今日便校秘閣書。", "勿驚韓雷相隱顯，今來古孫名姓俱。", "君看守道已華國，先生徂徠猶把鉏。", "嗟君六喪寄空館，富人滿前那可揀。", "壞衣懸鶉無一錢，想像郭公四十萬。", "青雲故人氣如春，解令寒谷生和珍。", "江浦買舟春水生，片帆何日到宣城。", "府中若見空青老，從渠爲覓詩遺藁。"]}