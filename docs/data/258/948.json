{"author": "釋德洪", "period": "宋", "type": "诗", "title": "閻資欽提舉生辰", "paragraphs": ["節序春將半，風光過上旬。", "人間識英物，地上見麒麟。", "凍雨晴還暗，非煙夜達晨。", "懽聲動湘楚，和氣滿簪紳。", "孝友疑無比，恢疏亦絕倫。", "一身渾是德，終日不違仁。", "夢已游青禁，行當侍紫宸。", "立朝知大體，博古見全醇。", "詩妙終聯鼎，文高類過秦。", "公廉清似玉，剛正凛如神。", "幙下名流集，堂中綺宴陳。", "貫珠歌白雪，浮蟻皺紅鱗。", "自幸承顔舊，仍容造膝頻。", "何時渡弱水，同看十洲春。"]}