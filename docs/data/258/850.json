{"author": "釋德洪", "period": "宋", "type": "诗", "title": "三月二十八日棗柏大士生辰二首  其一", "paragraphs": ["大千微塵偈，章句妙難求。", "公爲疏通之，如海決江流。", "堂堂鬚垂膺，漆點横清秋。", "十虚圓當念，三世集毛頭。", "平生說禪口，想見光迸浮。", "世間眼久滅，法寶空海洲。", "年年春欲暮，禪室清香留。", "迷途指南車，戴恩負山邱。", "願從清涼山，威光作依投。", "行當方山見，跬步披衣裘。"]}