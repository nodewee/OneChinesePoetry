{"author": "釋德洪", "period": "宋", "type": "诗", "title": "七月十三示阿慈闕闕", "paragraphs": ["寺已餘十僧，田不登百數。", "何以常乏食，强半了租賦。", "今年失布種，正坐無牛具。", "六月始分秧，江流冒塍路。", "水退秧陷泥，經月已無雨。", "枯根拆龜兆，瘦葉壓勃土。", "鄰家飯早占，我方質袍袴。", "此生爲口腹，夢幻相煎煮。", "阿慈佐井臼，事衆耐辛苦。", "今朝質且盡，父子屹相覷。", "頹然輒坐睡，欠伸久不語。", "只箇甘露滅，可質請持去。"]}