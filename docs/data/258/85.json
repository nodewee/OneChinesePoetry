{"author": "夏倪", "period": "宋", "type": "诗", "title": "次韵題歸去來圖", "paragraphs": ["階亭午景負槐陰，空齋初罷戲五禽。", "沔州太守致音問，啟讀乃有歸來吟。", "先生抱道肯乞憐，凜凜有面方如田。", "何能爲此五斗粟，折腰鄉里小兒前。", "顧視銅章等涕吐，賦歸唾詞如涌泉。", "龍眠居士歎豪逸，想像明窗戲拈筆。", "翕忽英姿來筆下，如恐超起將羽化。", "吁嗟能事詎可疇，一見公詩如見畫。", "惜哉道遠莫可致，强欲賡酬抽鄙思。", "韵絕難追神易倦，使我空然汗顔面。", "他日從公會借觀，錦囊捧出春筍寒。"]}