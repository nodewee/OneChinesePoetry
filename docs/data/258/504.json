{"author": "釋德洪", "period": "宋", "type": "诗", "title": "同彭淵才謁陶淵明祠讀崔鑒碑", "paragraphs": ["武王既伐紂，乃不立微子。", "雖有去惡仁，終失存商義。", "夷齊不肯臣，甘作首陽死。", "下視莽操輩，欺孤奪幼稚。", "汗面亦戴天，特猴而冠耳。", "桓公弄兵權，劉裕竊神器。", "先生於此時，抽身良有以。", "袖手歸去來，詩眼飽山翠。", "追還聖之清，太虚絕塵滓。", "長恨千載心，斷絃掩流水。", "崔子果何人，賞音乃知此。", "與君讀此碑，相見一笑喜。"]}