{"author": "釋德洪", "period": "宋", "type": "诗", "title": "崇因會王敦素", "paragraphs": ["眼高四海語英發，自應文章有家法。", "金陵地肺山川驕，要君詩句時彈壓。", "東來藉甚名譽傳，景星瑞鳥人爭先。", "忽驚華氣傾坐客，但覺人品春湖前。", "一盃春露容同啜，更看歸舟登一葉。", "遥知笑語散驚鷗，萬頃煙波上眉睫。", "念君懷中有卿相，何時摸蘇一唾掌。", "要看儒林萬口誇，文公諸郎能世家。"]}