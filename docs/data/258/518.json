{"author": "釋德洪", "period": "宋", "type": "诗", "title": "贈汪十四", "paragraphs": ["石麒麟兒天上物，英姿秀徹氣超忽。", "我非寶公亦識君，嘉期半千知一出。", "五色豪端欲飛動，萬卷胸中正撐突。", "會當談笑取卿相，先看唾手斫月窟。", "詞鋒堂堂無筆陣，人笑我頑取纓紱。", "昨日賡酬一百篇，遶紙風雷出倉卒。", "我詩拙惡未全貧，君語定知窮到骨。", "朝來爽氣西山高，倚杖風流如拄笏。", "祇恐與君汗漫游，共跨長鯨過溟渤。"]}