{"author": "釋德洪", "period": "宋", "type": "诗", "title": "贈鄒處士", "paragraphs": ["長沙人物秀而雅，爭如絕致名天下。", "率更之書更古今，鍾王筆蹟遭凌跨。", "藏真草聖夢英篆，齊己詩篇洞青畫。", "易生寶覺未暇數，爾來鄒敦最聲價。", "巨公要人邈已徧，戲畫寂音老尊者。", "繩牀壞衲氣深穩，霜須瘴面情閑暇。", "平生剛褊語忤世，定知見此遭譏罵。", "涼都貴人如玉叢，富貴熏天光照夜。", "凌烟風姿劍拄頤，妙手當煩爲圖寫。"]}