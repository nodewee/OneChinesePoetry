{"author": "釋德洪", "period": "宋", "type": "诗", "title": "復用前韻送不羣歸黄蘖見因禪師", "paragraphs": ["幽尋忽覺暗香吐，竹西知有梅花塢。", "一枝試摘與君看，念君明日當離楚。", "戞然飛去若驚鴻，棄擲自嗟如卧鼓。", "遥知旅枕生清夢，夢到江南春好處。", "蒼杉拂雲煙翠深，爲弔大雄山下虎。", "我識山中因褊頭，骨目清堅貌淳古。", "便欲閒提折脚鐺，柏子庵邊結茅住。", "行看談笑起雲門，海上横行如乃祖。"]}