{"author": "釋德洪", "period": "宋", "type": "诗", "title": "次韻夏夜", "paragraphs": ["隱几羣動寂，池塘浮夕光。", "瓦溝急雨過，熏風滿南堂。", "飛螢忽點衣，小立聞荷香。", "東南喜見月，微雲復遮藏。", "長哦潁皋詩，清語涼肺腸。", "勁氣終不屈，鏌鋣淬光芒。", "高懷寰宇間，蠢蠢犇炎涼。", "斯人古遺直，天質自温良。", "兹夜發遐想，易親復難忘。", "歸田無别意，難以枘入方。"]}