{"author": "釋德洪", "period": "宋", "type": "诗", "title": "贈閻資欽", "paragraphs": ["名都大藩地，英俊蔚如林。", "烏靴青衫中，時見閻資欽。", "風度若英特，杳然自清深。", "借無軒冕意，功名亦相尋。", "合是廊廟具，下僚那敢沉。", "郵亭款夜語，霜清特携衾。", "篝燈伴清對，商略雜古今。", "譬如武庫開，錯粲森球琳。", "詩工出奇麗，寫物意在琴。", "絕如歐陽公，但欠雪滿簪。", "句法本嚴甚，頗遭韓柳侵。", "願爲匿盆麝，恥作躍爐金。", "世無子期耳，廣陵誰賞音。", "何當學梅福，九江歸雲岑。"]}