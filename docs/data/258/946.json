{"author": "釋德洪", "period": "宋", "type": "诗", "title": "次韻曾侯見寄", "paragraphs": ["客食石門寺，而今僅兩年。", "衰遲嗟我老，邂逅識君賢。", "聖域人稱亞，儒林秀譽先。", "未揎攀桂手，已許買山錢。", "壟麥秋期近，庭槐晝影圓。", "方思歸去日，忽得寄來篇。", "意合蒙推奬，情親出愛憐。", "格幽凌雪勁，詞錦照人鮮。", "把玩欣無厭，行吟却悵然。", "句追工部袂，氣拍翰林肩。", "世已驚殊異，名宜改半千。", "永懷風露重，遶徧舊池蓮。"]}