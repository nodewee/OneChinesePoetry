{"author": "釋德洪", "period": "宋", "type": "诗", "title": "留題三峰壁間", "paragraphs": ["三峰稜層如削玉，一派懸泉瀉寒綠。", "平生山水性貪婪，聊與白雲相伴宿。", "松風竹露有餘清，夜伴孤月依簷楹。", "神凝氣爽睡無夢，不聞樓上霜鐘鳴。", "庵頭禪翁頭雪白，麻衣草履提筇策。", "謂予久與世緣疏，青眼逢迎喜詩客。", "三峰高兮溪水深，造物留之無古今。", "新生松竹不須剪，四時風露常蕭森。", "粥罷收盂知我去，殷勤乞與題詩句。", "山頭塵土任茫茫，白雲自在來時路。"]}