{"author": "釋德洪", "period": "宋", "type": "诗", "title": "彦周以詩見寄次韻", "paragraphs": ["兩詩護宗旨，萬仞仰峻嶺。", "攀緣不可及，妙語出鋒穎。", "鈍根遭譏訶，正坐不勇猛。", "譬如策疲羸，强以扛九鼎。", "頑冥雖難化，豈不發深省。", "坐令跛驢心，奮迅起馳騁。", "愛君辯縱横，又畏面嚴冷。", "直諒有如子，敢不加虔詗。", "尚記笑語時，水軒同煮茗。", "池閑如鏡空，倒蘸垂楊影。", "歸來渡湘江，一葉浮萬頃。", "舟中亦曬藥，欲以駐頽景。", "君儻終不瞋，藥盡更當請。"]}