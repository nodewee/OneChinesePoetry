{"author": "唐庚", "period": "宋", "type": "诗", "title": "受代有日呈譚勉翁謝與權", "paragraphs": ["老來忽忽流年緊，三見涪江秋葉隕。", "祗緣二子日相從，便覺一瓢窮可忍。", "東津曉作招隱賦，西樓暮得思歸引。", "文字能令酒盞寛，江山未放詩才窘。", "分題踴躍誰避席，得句歡呼同彼隼。", "泉名三逸本戲語，野史千年傳不泯。", "醉歸半路飛蝙蝠，餘興中宵伴蚯蚓。", "那知鬚鬢禿于筆，但見兒童長如筍。", "留滯甘爲西域胡，衰遲更結東遊靷。", "故山咫尺未成歸，坐使蒼顔厚如胗。"]}