{"author": "釋德洪", "period": "宋", "type": "诗", "title": "游龍王贈雲老", "paragraphs": ["正中妙叶百怨門，寶鏡孤風天下聞。", "緇州道價直乾坤，毛骨真是延公孫。", "楊廣山頭草木熏，公獨深密護靈根。", "衲子雷動雲崩奔，暗中明露涇渭分。", "醉李有叟笑臉温，膽大三世一口吞。", "枯木能花爲誰春，春光化爲吳山雲。", "即今住山典刑存，木蛇且無刀斧痕。", "我游山隈野水濆，松間見之鬢爲掀，留我更宿聽啼猿。", "人間行役膏火煎，公特見戲非誠言。", "頽綱已墜引手搴，乃欲奔走鞭短轅。", "要當努力續烈燄，大興洞上追曹源。"]}