{"author": "釋德洪", "period": "宋", "type": "诗", "title": "次韻超然游南塔", "paragraphs": ["遶塔不忍去，新涼生早秋。", "不見江西月，一水空悠悠。", "龕燈耿晝影，遺像青雙眸。", "永懷皇祐間，曾此狎沙鷗。", "往事已陳迹，豐碣撐高樓。", "公昔從吾祖，來往亦風流。", "但餘松菊在，井臼遺林丘。", "高風不可攀，落日令人愁。", "倚杖哦清詩，溪風波白頭。", "脉脉不能語，歸心浩難收。", "今已不如古，無復相綢繆。", "何當效船子，華亭從釣舟。"]}