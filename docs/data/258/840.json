{"author": "釋德洪", "period": "宋", "type": "诗", "title": "贈陳靜之", "paragraphs": ["仙郎如驚鸞，風格殊秀整。", "文章體自然，五色麗雲錦。", "紛紛少年場，英氣横筆陳。", "家聲盛漢魏，未暇數唐晉。", "元龍特豪偉，太邱苦剛正。", "相逢黄卷中，崔嵬山嶽峻。", "君當世其家，已見逸羣駿。", "笑談不自覺，滿坐湖海韻。", "富貴率致身，華裾宜綠鬢。", "功名偶然耳，何必以身徇。", "未近翠雲裘，先看班玉筍。"]}