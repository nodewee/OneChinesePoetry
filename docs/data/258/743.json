{"author": "釋德洪", "period": "宋", "type": "诗", "title": "次韻雪中過武岡", "paragraphs": ["今年湘山三尺雪，大松夜倒蒼崖冽。", "曉驚誰推華藏界，墮我坐前光不滅。", "駝裘石丞鄣泥馬，壯士甲趨花灑鐵。", "空齋夜對故人榻，妙語霏霏如鋸屑。", "窗寒霧暗日生東，恍疑珥筆明光宫。", "蹁躚欲點朱藍袂，一聲雲斧山玲瓏。", "明年麥秋歌歲豐，夜香横目祠上穹。", "太平無象天有道，塞塵蠻雨長濛濛。", "歸來笑卧北窗下，侍兒簇花閙清夜。", "老尋清境幾成癖，一觥滿引酬譏罵。", "應思和月踏層冰，快意暗驚夢猶怕。", "詩成字字如貫珠，乞與人間不知價。"]}