{"author": "釋德洪", "period": "宋", "type": "诗", "title": "崇禪者覓詩歸江南", "paragraphs": ["去年社燕前，道人江南住。", "一笑塞鴻來，又在龍安浦。", "今年寒食後，歸心忽飄絮。", "不知換秋菊，能復如期否。", "此生付浮雲，忽散還復聚。", "要之不可必，恐作人間雨。", "行藏類隱峰，兩踏石頭路。", "故山有遺恨，缺典念馬祖。", "落日頽金盆，蒼茫煙水莫。", "離情渺難收，摹寫入凝佇。"]}