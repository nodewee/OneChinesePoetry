{"author": "釋德洪", "period": "宋", "type": "诗", "title": "桐川王野夫相訪洞山既去作此兼簡直夫", "paragraphs": ["野夫加於人一等，玉骨春容含秀整。", "已驚詞源倒三峽，會看聲名重九鼎。", "江南盡處山作堆，雨餘青碧數峰開。", "那知萬壑千巖處，風帽蹇驢能獨來。", "鳳凰鸑鷟未入眼，今識鵷雛猶恨晚。", "興闌掉頭不肯留，出門去袂聊一挽。", "君家富貴若騎虎，擁鼻未免非虚語。", "何當解带食太倉，時時携被宿玉堂。"]}