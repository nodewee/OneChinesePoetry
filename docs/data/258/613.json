{"author": "釋德洪", "period": "宋", "type": "诗", "title": "次韻超然送照上人歸東吳", "paragraphs": ["蕭寺霜晴日初吐，曦光煙翠横深塢。", "經行遲立望吳山，氣勢飛翔爭入楚。", "山中有客冰雪姿，十年不聽吳邦鼓。", "忽然曳杖出山去，安禪後夜知何處。", "石龕看月莫降龍，栗林暮過應衝虎。", "此生聚散等浮雲，可憐俯仰成今古。", "吳江一色成瑠璃，有寺正臨江上住。", "他年法眼照人天，贈詩記取南州祖。"]}