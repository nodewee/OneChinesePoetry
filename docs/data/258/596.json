{"author": "釋德洪", "period": "宋", "type": "诗", "title": "贈黄得運神童", "paragraphs": ["君初髪齊眉，玉頰照秋光。", "誦詩巨萬紙，一目俱五行。", "不信同舍兒，所閲隨廢忘。", "姓名入清禁，詔落銅山陽。", "十三見天子，奏對允且詳。", "飜瀾誦五經，如水傳觥觴。", "環觀共嗟異，朱紫如堵墻。", "華裾小旋製，初掛煩宫粧。", "歸來汝水濆，夾道萬夫望。", "指目無雙裔，吟嗄有此郎。", "異態懸睿想，行看登廟堂。", "那知事齟齬，放浪魚稻鄉。", "顧我與君别，忽忽移十霜。", "更逢石門下，美髯如許長。", "抵掌話夙昔，夜語響山房。", "古人當大謬，噪索失其常。", "夫子獨何得，坦率追羲皇。", "乃爲任重器，愈抑道愈昌。", "作詩以壽君，他日未易量。", "功成徑歸來，復此山水傍。", "幅巾青杖竹，卒歲以徜徉。"]}