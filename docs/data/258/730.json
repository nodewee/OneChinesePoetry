{"author": "釋德洪", "period": "宋", "type": "诗", "title": "季長盡室來長沙留一月乃還邵陽作是詩送之", "paragraphs": ["邵陽歸去知幾里，萬頃斜陽渡湘水。", "一葉扁舟共看山，伯鸞德耀俱風味。", "山中信宿不忍去，班草松間呼不起。", "波心月出卧不知，但愛松風吹醉耳。", "朝來拾得浩蕩春，雪英紅雨紛桃李。", "大鐘横撞山答響，遥知有寺藏層翠。", "想見道人出迎客，犀顱戢戢三千指。", "王事得從方外樂，佳處遲留固其理。", "何當更和宿山詩，要看雲泉生逸氣。"]}