{"author": "釋德洪", "period": "宋", "type": "诗", "title": "與嘉父兄弟别於臨川復會毗陵", "paragraphs": ["君家兄弟萬人傑，何止才容誇兩絕。", "憶昨江南山盡頭，西津渡口曾相别。", "君時慘然縗制中，行將扶護歸吳越。", "我亦買舟還故山，社燕秋鴻那忍說。", "客中不覺舟壑走，邇來飄忽經歲月。", "毗陵那料又相逢，喜君美髯冰玉頰。", "竹軒堆髻話臨川，清論無窮如鋸屑。", "意消已覺在秋鄉，坐令五月失炎熱。", "歸來喜甚不成寐，起步空庭聽風葉。", "念君姓名懸睿想，吳江未可停舟楫。", "欲看騕褭付王良，相鼎煩君爲調燮。", "平生無求任所見，往往撩人面紅冽。", "恃君猶作故人看，此詩聊當名紙謁。"]}