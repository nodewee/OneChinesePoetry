{"author": "唐庚", "period": "宋", "type": "诗", "title": "採藤曲效王建體", "paragraphs": ["魯人酒薄邯鄲圍，西河渡橋南越悲。", "歲調紅藤百萬計，此古一作無窮時。", "去年採藤藤已乏，今年採藤藤轉竭。", "入山十日脱身歸，新藤出土拳如蕨。", "淇園取竹况有年，越山採藤輸不前。", "今年輸藤指黄犢，明年輸藤波及屋。", "吾皇養民如養兒，鑿空爲此謀者誰。"]}