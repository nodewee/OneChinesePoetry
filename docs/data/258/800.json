{"author": "釋德洪", "period": "宋", "type": "诗", "title": "次韻新化道中", "paragraphs": ["形骸寄簪紳，趣味在林麓。", "楚國富山水，下車已心足。", "昨聞入層翠，超放等犇鹿。", "情高如謝安，舉手弄落瀑。", "恰如紅粧女，弓彎雙屈曲。", "登高發清嘯，餘響動林木。", "名山冠東南，佳處數天目。", "以比衡霍勝，家雞例野鶩。", "歸來渡湘江，水作鴨頭綠。", "應懷絳翠山，歸期何日卜。"]}