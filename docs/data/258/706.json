{"author": "釋德洪", "period": "宋", "type": "诗", "title": "仙廬同巽中阿祐忠禪山行", "paragraphs": ["好山不知源，勝處藏疉嶂。", "興來理清游，意適爭勇往。", "事異傾同識，顧語山答響。", "野泉行淺沙，脱屨屢植杖。", "相羊木陰下，喘坐清相向。", "阿祐華林風，媚秀得妍狀。", "忠禪等鵠清，精神照冰段。", "住山異比丘，韻出羲皇上。", "風度太清癯，吐語極豪放。", "撥置形骸外，卸裓藉草莽。", "獨余衰退姿，面色餘煙瘴。", "勝踐偶獲陪，兹樂非夙望。", "一笑粲妍鄙，散坐推少長。", "媿無斜川詩，苦語出牽强。", "讀之輒自嗟，幸君一拊掌。"]}