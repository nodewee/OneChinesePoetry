{"author": "釋德洪", "period": "宋", "type": "诗", "title": "喜會李公弱", "paragraphs": ["韻如風蟬蜕塵垢，氣如春容在楊柳。", "風流翰墨俱細事，自是吾家道門友。", "十年契闊挂夢寐，一見令人忘白首。", "况在祝融眉額間，青碧連天雪晴後。", "冷齋撥爐聞夜語，雪灰消盡紅金斗。", "君才合在臺閣間，簿書堆中不應有。", "且置玉堂風雨筆，來試牛刀霹靂手。", "民姦吏滑本有神，到君難藏如鼻口。", "卧駝忽起便過人，再拜當爲乃翁壽。", "此詩乘怒勿示人，願君低回爲遮醜。"]}