{"author": "釋德洪", "period": "宋", "type": "诗", "title": "餞枯木成老赴南華之命", "paragraphs": ["正中妙叶如何會，羅仙隱身露衣带。", "芙蓉克家桐城孫，海上閒名聞至尊。", "天書夜到道林宫，大鐘横撞山𤤮瓏。", "山容光澤鳥聲樂，一番佳氣生巖叢。", "曹溪寶林甲天下，樓觀翔空盤萬瓦。", "夢中先已逢祖師，異世曾同香火社。", "人言骨清辟瘴霧，隘詞一律撩人怒。", "大陽直裰果有靈，所至自有天龍護。", "寄語山頭錫杖泉，久枯遽湧寧非天。", "老師不作奇特想，已脱聖凡情量纏。"]}