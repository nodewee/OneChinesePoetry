{"author": "釋德洪", "period": "宋", "type": "诗", "title": "李德修以烏蘭河石見示", "paragraphs": ["烏蘭洲塞夏國口，大河天來箭激溜。", "排空但聞地喘吼，勢撞石壁欲穿透。", "石堅捍之不肯受，攧雷濺雪喧夜晝。", "千年石骨亦不朽，碎爲青紅雜怪醜。", "疆埸久空爛甲胄，舉觴天子千萬壽。", "李侯横槊千騎後，望雲賦詩劍礙肘。", "徐涉河流馬俯齅，下馬得之等瓊玖。", "萬里來歸亦何有，出以示我爲拊手。", "笑君兒嬉忘白首，李侯氣如春在柳。", "大河西虜置懷袖，君徒自珍世不售。", "敲門那能易升斗，功名偶然夢豈久。", "道人乃爾自薄厚，此石笑汝汝慚否。"]}