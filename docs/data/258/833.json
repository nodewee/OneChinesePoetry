{"author": "釋德洪", "period": "宋", "type": "诗", "title": "次韻漕使陳公題萊公祠堂", "paragraphs": ["萊公少年日，逸氣生雲泉。", "定策清東宫，天子爲矍然。", "奇豪不世出，獲一以當千。", "親征功第一，尚記破虜年。", "想見和易姿，垂柳春風前。", "我公嗣前列，剛特才亦全。", "方持使者節，眉宇秀而淵。", "高樓獨自登，愛公能補天。", "高情弔陳迹，妙語吐新篇。", "如風行水上，渙然成漪漣。", "乃心在王室，何時朝日邊。", "正坐霖雨手，豐年自留連。", "何必羨遺像，公自當濟川。"]}