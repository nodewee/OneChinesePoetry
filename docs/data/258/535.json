{"author": "釋德洪", "period": "宋", "type": "诗", "title": "汪履道家觀所蓄煙雨蘆鴈圖", "paragraphs": ["西湖漠漠生煙雨，浦浦圓沙鳬鴈聚。", "今日高堂素壁間，忽見西湖最西浦。", "翩翻兩鴈方欲下，數隻飄然掠波去。", "獨餘一隻方穩眠，有夢不成亦驚顧。", "蕭梢碧蘆秋葉赤，青沙白石紛無數。", "我本江湖不繫舟，爾輩况亦江湖侣。", "令人便欲尋睿郎，呼船深入龍山塢。"]}