{"author": "釋德洪", "period": "宋", "type": "诗", "title": "寄題彭思禹水明樓", "paragraphs": ["議郎詩眼發天藏，咄嗟辦樓臨汝水。", "遥知殘夜笙歌散，月出東南人獨倚。", "纖雲滅盡光下徹，微波不興天著底。", "忽驚白晝在軒窗，試數游魚見鱗尾。", "平生骯髒笑伊優，官冷對人言少味。", "但余清境得厭飫，天應用此相償耳。", "我當興發竟相覓，一棹西風健行李。", "登臨尚能爲君賦，要使江山增勝氣。"]}