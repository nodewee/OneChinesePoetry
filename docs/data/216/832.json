{"author": "范成大", "period": "宋", "type": "诗", "title": "交難", "paragraphs": ["美一人兮巖之扃，珮璧月兮間珠星。", "歲既單兮不圭幣，路巉絕兮遠莫致。", "稼石田兮長饑，誰與此兮蓺之。", "藉予玉兮雙瑴，先予絺兮五兩。", "不萬一兮當此，託長風兮寄想。", "長風兮無旁，吾媒乏兮鳳凰。", "謂蘋若兮蒿艾，鳳告予兮以不祥。", "恐青女兮行秋，奄銷歇兮衆芳。", "搴芳華兮玉蕤，將以遺兮所思。", "玉蕤兮霜露，所思兮未知。"]}