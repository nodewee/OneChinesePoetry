{"author": "范成大", "period": "宋", "type": "诗", "title": "愍遊", "paragraphs": ["君胡爲兮遠遊，蹇行迷兮路阻脩。", "朝予濟兮滄海，靈胥怒兮蛟躒舟。", "暮予略兮太行，車墮輻兮驂決。", "攀援怪蔓兮一息，雷晝闞兮山裂。", "四無人兮又風雨，靈幽幽兮爲予愁絕。", "君胡爲兮遠道，委玉躬兮荒草。", "與魑魅兮爭光，與虎兕兮羣嘷。", "君之居兮社木蒼然，衡門之下兮可以休老。", "歸來兮婆娑，芳滿堂兮儛歌。", "奉君子兮眉壽，光風蕩兮酒生波。", "雲日兮同社，月星兮偕夜。", "千秋兮歲華，弭予蓋兮紲予馬。", "悲莫悲兮天涯，樂莫樂兮還家。"]}