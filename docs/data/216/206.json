{"author": "范成大", "period": "宋", "type": "诗", "title": "上元紀吳中節物俳諧體三十二韻", "paragraphs": ["斗野豐年屢，吳臺樂事并。", "酒壚先疊鼓，燈市蚤投瓊。", "價喜膏油賤，祥占雨雪晴。", "篔簹仙子洞，菡萏化人城。", "檣炬疑龍見，橋星訝鵲成。", "小家厖獨踞，高閈鹿雙撐。", "屏展輝雲母，簾垂晃水精。", "萬窗花眼密，千隙玉虹明。", "薝蔔丹房挂，葡萄綠蔓縈。", "方縑繙史冊，圓魄綴門衡。", "擲燭騰空穩，推毬滾地輕。", "映光魚隠見，轉影騎縱橫。", "輕薄行歌過，顛狂社舞呈。", "村田蓑笠野，街市管絃清。", "里巷分題句，官曹別扁門。", "旱船遥似泛，水儡近如生。", "鉗赭裝牢戶，嘲嗤繪樂棚。", "堵觀瑶席隘，喝道綺叢爭。", "禁鑰通三鼓，歸鞭任五更。", "桑蠶春繭勸，花蝶夜蛾迎。", "鳬子描丹筆，鵝毛剪雪英。", "寶糖珍粔籹，烏膩美飴餳。", "撚粉團欒意，熬稃腷膊聲。", "筳篿巫志怪，香火婢輸誠。", "箒卜拖裙驗，箕詩落筆驚。", "微如針屬尾，賤及葦分莖。", "末俗難訶止，佳辰且放行。", "此時紛僕馬，有客靜柴荆。", "幸甚歸長鋏，居然照短檠。", "生涯惟病骨，節物尚鄉情。", "掎摭成徘體，咨詢逮里甿。", "誰修吳地志，聊以助譏評。"]}