{"author": "陸游", "period": "宋", "type": "诗", "title": "擬峴臺觀雪", "paragraphs": ["垂虹亭上三更月，擬峴臺前清曉雪。", "我行萬里跨秦吴，此地固應名二絕。", "山川滅沒雪作海，亂墜天花自成態。", "狂歌痛飲豪不除，更憶衘枚馳出塞。", "蘆摧葦折號饑鴻，欲傅粉墨無良工。", "摩挲東絹三嘆息，收入放翁詩卷中。", "明朝青天行日轂，萬瓦生烟失瓊玉。", "世間成壞本相尋，却看晴山暈眉緑。"]}