{"author": "范成大", "period": "宋", "type": "诗", "title": "白髭行", "paragraphs": ["四十踰四髭始黄，手持漢節臨大荒。", "輿疾歸來皮骨在，兩鬢尚作青絲光。", "俛仰行年四十九，萬里南馳復西走。", "斑斑頷下點吳霜，猶可芟夷誑賓友。", "屈指如今又十年，兩年憊卧秋風前。", "人生血氣能幾許，不待覽鏡知皤然。", "長安後輩輕前輩，百方染藥千金賣。", "煩撋包裹夜不眠，無奈露頭出光怪。", "病翁高卧門長扃，垂雪毿毿骨更清。", "兒童不作居士喚，喚作堂中老壽星。"]}