{"author": "范成大", "period": "宋", "type": "诗", "title": "北窗偶書呈王仲顯南卿二友", "paragraphs": ["官居故偪仄，北窗誰所開。", "胡牀憩午暑，簾影久徘徊。", "高槐忽低昂，知有好風來。", "須臾墮几席，篆香小飛灰。", "病翁亦披襟，月露裝奇懷。", "壠頭暴背耘，永晝婦子偕。", "不辭夢山裂，田水如潑醅。", "去年豈堪說，稻根已浮埃。", "使君坐侯宅，窗間即凉臺。", "何敢訴苦熱，灑然助心齋。"]}