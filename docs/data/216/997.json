{"author": "楊萬里", "period": "宋", "type": "诗", "title": "澹庵坐上觀顯上人分茶", "paragraphs": ["分茶何似煎茶好，煎茶不似分茶巧。", "蒸水老禪弄泉手，隆興元春新玉爪。", "二者相遭兔甌面，怪怪奇奇真善幻。", "紛如擘絮行太空，影落寒江能萬變。", "銀瓶首下仍尻高，注湯作字勢嫖姚。", "不須更師屋漏法，只問此瓶當響答。", "紫微仙人烏角巾，喚我起看清風生。", "京塵滿袖思一洗，病眼生花得再明。", "漢鼎難調要公理，策勳茗椀非公事。", "不如回施與寒儒，歸續茶經傳衲子。"]}