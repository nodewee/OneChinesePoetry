{"author": "范成大", "period": "宋", "type": "诗", "title": "重送伯卿", "paragraphs": ["雪花來無時，入春遂三作。", "冰柱凍不解，去地纔一握。", "東風畏奇寒，未敢破梅萼。", "已僵員嶠蠶，那問紇干雀。", "萬徑無行蹤，扣戶驚剝啄。", "故人竹葉舟，歲晚夢漂泊。", "自云饑所驅，豈不念丘壑。", "經誼金華省，文采石渠閣。", "平生百未試，墨綬嚇猿鶴。", "取舍一熊掌，得喪兩蝸角。", "不嫌干進鈍，俯仰無愧怍。", "低回簿書叢，萬卷無處著。", "惜哉小舉袖，負此不龜藥。", "頗聞江臯縣，訟簡民氣樂。", "政成松竹林，詁訓緝家學。", "廼翁力菑畬，待子收播穫。", "三年此書出，衆說眇螢爝。", "持歸許窺觀，慰我久離索。", "今朝雲潑墨，霰雨縱橫落。", "檣竿挽不住，帆峭北風惡。", "難忘昆弟語，易散清夜酌。", "匆匆別知賦，掩涕倚郛郭。"]}