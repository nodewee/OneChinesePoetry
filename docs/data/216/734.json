{"author": "范成大", "period": "宋", "type": "诗", "title": "春日覽鏡有感", "paragraphs": ["習氣不解老，壯心故嵯峨。", "忽與鄉曲齒，方驚年許多。", "有眼不自見，尚謂朱顔酡。", "今朝鏡中逢，惟悴如枯荷。", "形骸既遷變，歲華復蹉跎。", "悟此吁已晚，既悟當若何。", "烏兔兩惡劇，不滿一笑呵。", "但淬割愁劍，何須揮日戈。", "兒童競佳節，呼喚儛且歌。", "我亦興不淺，健起相婆娑。"]}