{"author": "范成大", "period": "宋", "type": "诗", "title": "秋雷歎", "paragraphs": ["立秋之雷損萬斛，吳儂記此占年穀。", "汰哉豐隆無藉在，政用此時鳴孛轆。", "向來夏旱連三月，吁嗟上訴聲滿屋。", "訟風未憖復占雷，助魃爲妖天更酷。", "我雖閒寂忝祠史，家請官供尚倉粟。", "塵甑貧交滿目前，卒歲將何救枵腹。", "但願吳儂言不驗，共割黄雲炊白玉。", "天人遠近叵戲論，禆竈安能尸禍福。"]}