{"author": "范成大", "period": "宋", "type": "诗", "title": "留簡伯俊", "paragraphs": ["我昔賦遠遊，萬里無親朋。", "惟君同懷抱，相從共茵憑。", "踰嶺穿瘴茅，捫參倚枯藤。", "隨行一瓶鉢，澹如雲水僧。", "火馳炎熱場，見此玉壺冰。", "東歸常愧君，無力相引繩。", "長材屈小邑，果以循吏稱。", "豈不有薦墨，翩然支郡丞。", "五溪在何許，水駛山崚嶒。", "漫仕不擇地，摶扶笑鯤鵬。", "獨有故意長，問疾訪姜肱。", "亹亹談昨夢，一一記吾曾。", "中年畏離別，況我雪鬅鬙。", "此意君自解，少留對青燈。"]}