{"author": "范成大", "period": "宋", "type": "诗", "title": "寄題王仲顯讀書樓", "paragraphs": ["嗜書如嗜酒，知味乃篤好。", "欲辨已忘言，不爲醒者道。", "使君青箱家，文史裝懷抱。", "平生名教樂，雙旌不滿笑。", "忽乘雪溪興，來檥秦淮棹。", "丘亭客漂泊，夜夜短檠照。", "人云太癡絕，我自斲輪妙。", "今朝檣竿起，昨夢繞閤皂。", "云有百尺樓，歸寄北窗傲。", "滴露紬朱黄，拂塵靜緗縹。", "想當呻畢時，寧復羨騰趠。", "古心千載事，俗眼詎能料。", "蕭灘富還往，取友必同調。", "一張復一弛，釀秫助歌嘯。"]}