{"author": "范成大", "period": "宋", "type": "诗", "title": "初冬近飲酒作", "paragraphs": ["天水邊陲南接蜀，秦山翠照峨峨綠。", "世間豈有糞金牛，枉使五丁斧山玉。", "罷侯置守自蜀始，監郡東來兩成轂。", "至今芙蓉城上土，邦人猶記張儀築。", "偏方遠僻坐井底，豈知東國窮鋒鏃。", "十月爲正布時令，方驗水行改周木。", "南征北戍幸息肩，洒酒炰豚賀新屬。", "祖龍妄意一至萬，當道已聞神嫗哭。", "炎家天子起編戶，政患嬴皇威令酷。", "急於恩紀緩文法，正歲尚猶傳五六。", "吾民久已作秦民，迄今十月猶遺俗。", "野人何暇論年代，但憶每逢多稼熟。", "青裾女子翻茜袖，抽鎌穫稻腰如束。", "三時勤苦一時好，自古有年非汝獨。", "七雄爭戰已遥遠，萬代興亡真返復。", "洛誦徒勞口囁嚅，不如屢把壺中醁。"]}