{"author": "范成大", "period": "宋", "type": "诗", "title": "閶門初泛二十四韻", "paragraphs": ["好在馳煙路，平生載酒行。", "摧藏身久病，契闊歲頻更。", "昨夜燈花繞，今朝稻把晴。", "出門新夢境，觸目舊詩情。", "水遠推篷眩，天寬倚柁驚。", "轉灣添繂挽，罨岸併篙撐。", "舫後裝兒女，艫前酌弟兄。", "醅香新麴嫩，茗味小春輕。", "紅皺分霜果，黄蔫撚夕英。", "纈林疎露屋，朱閣靜臨城。", "桃塢論今昔，楓橋管送迎。", "山腰樵擔動，木末酒旗明。", "竟日窯煙直，中流塔影橫。", "數帆殘照滿，一笛暮江平。", "曬網楓邊桁，牽罾柳際棚。", "岫雲縈石住，田水穴堤鳴。", "過渡牛歸速，穿籬犬吠獰。", "魚寒猶作陣，鴈遠更聞聲。", "急櫓潮痕出，疎鐘暝色生。", "鄰翁欣問訊，逋客愧寒盟。", "一昨成歸卧，于今負耦耕。", "生涯都塌颯，心曲漫崢嶸。", "猿鶴休多怨，菰蓴尚可羹。", "藥囊吾厭苦，扶憊且班荆。"]}