{"author": "陸游", "period": "宋", "type": "诗", "title": "醉中懷江湖舊遊偶作短歌", "paragraphs": ["無渡河，浪花無蒂高崢嶸。", "莫登樓，茫茫芳草難爲情。", "華軒寶馬只好路旁看，冶金伐石空留後世名。", "古来惟有竹林諸人稱達生，一醉之外萬事鴻毛輕。", "可憐癡人競聲利，坐使方寸森五兵。", "散花洲上青山横，野魚可膾菰可烹。", "脫冠散髮風露冷，臥看江月金盆傾。"]}