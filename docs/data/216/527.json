{"author": "范成大", "period": "宋", "type": "诗", "title": "次韻知府王仲行尚書鹿鳴燕古風", "paragraphs": ["昔人重遠行，供帳餞出祖。", "矧今燕嘉賓，宜有贈行語。", "府公文章公，青紫拾芥取。", "聯翩二百言，字字勸稽古。", "戒之書魚蠹，勉以雲鵬舉。", "作霖要實用，洗兵嫌不武。", "諸生承意氣，脫迹蛻農圃。", "明年一聲雷，幽蟄起平楚。", "班行入鵷鷺，榜貼綴龍虎。", "回頭謝府公，公言非漫與。", "府公亦廟廊，來蒞瓊林俎。", "千載吳趨行，愁絕白紵舞。", "我聞有此作，病卧嗟未睹。", "今晨梅驛動，副墨到衡宇。", "調高瑟音希，芒寒劍光吐。", "誰云鹿鳴廢，正頼廣微補。", "當年羣玉會，方賀肅飆羽。", "倡酬久寂寞，邂逅相勞苦。", "世故萬浮雲，交情一舊雨。", "誰當將詩壇，君實東道主。"]}