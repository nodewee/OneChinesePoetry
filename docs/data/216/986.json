{"author": "楊萬里", "period": "宋", "type": "诗", "title": "九日落莫憶同施少才集長沙", "paragraphs": ["九月九日今朝是，五里十里正未已。", "良辰美景只自美，不如且著黑棋子。", "濁醪不賤有如無，黄花新寄絕交書。", "三年客裏兩重九，去年却得登高友。", "醉吟嶽麓道林間，天風吹帽挂君山。", "倒騎蹇馿下絕頂，眼花幾落賈誼井。", "如今悔狂亦嬾游，不嫌清坐獨醒休。"]}