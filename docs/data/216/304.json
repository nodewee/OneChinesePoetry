{"author": "范成大", "period": "宋", "type": "诗", "title": "東宮壽詩", "paragraphs": ["甲觀秋彌月，前星蚤麗天。", "君親重慶日，家國中興年。", "英武神機遠，溫文德宇全。", "摛章森典則，會道極高堅。", "儉寶躬安履，仁端性自然。", "淵沖澄有量，海潤浹無邊。", "五學臨函丈，三朝拱邃延。", "頌聲敷政久，喜色問安還。", "銅律諧初度，桑弧絕舊傳。", "菊催重九近，梅占小春先。", "戲綵猗蘭殿，宣杯玳瑁筵。", "青宮千億壽，長對兩宮前。"]}