{"author": "楊萬里", "period": "宋", "type": "诗", "title": "跋馬公弼省幹出示山谷草聖浣花醉圖歌", "paragraphs": ["涪翁浣花醉圖歌，歌詞自作復自寫。", "少陵無人張顛死，此翁奄有二子者。", "不論釵股與錐沙，更數旱蛟及驚蛇。", "詩仙不合兼草聖，鬼妬天嗔教薄命。", "人言愛書緣愛賢，紫眉未必勝青編。", "舊時鬼門關外客，如今一字抵尺璧，何須千載空相憶。"]}