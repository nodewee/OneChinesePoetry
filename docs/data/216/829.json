{"author": "范成大", "period": "宋", "type": "诗", "title": "寄題毛君先生蓮華峰菴", "paragraphs": ["天台一萬八千丈，蓮華峰在諸峰上。", "峰前結屋屋打頭，獨有幽人自來往。", "湖海雲遊二十春，歸來還作住菴人。", "漫山苦蕒食不盡，繞屋長松爲四鄰。", "丹訣三千滿雲笈，往來且喜無交涉。", "清晨石上一爐香，此時天地皆訢合。", "我衰無力供樵蘇，尚能相伴煖團蒲。", "但願瘦筇緣未斷，會把蓮峰分一半。"]}