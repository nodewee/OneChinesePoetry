{"author": "范成大", "period": "宋", "type": "诗", "title": "臘月村田樂府十首 爆竹行", "paragraphs": ["歲朝爆竹傳自昔，吳儂政用前五日。", "食殘豆粥埽罷塵，截筒五尺煨以薪。", "節間汗流火力透，健僕取將仍疾走。", "兒童却立避其鋒，當階擊地雷霆吼。", "一聲兩聲百鬼驚，三聲四聲鬼巢傾。", "十聲百聲神道寧，八方上下皆和平。", "却拾焦頭疊牀底，猶有餘威可驅癘。", "屏除藥裹添酒杯，晝日嬉遊夜濃睡。"]}