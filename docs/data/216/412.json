{"author": "范成大", "period": "宋", "type": "诗", "title": "立春大雪招親友共春盤坐上作", "paragraphs": ["積雪錮萬瓦，雲容如死灰。", "豈惟梅柳寒，小槽冰春醅。", "東風乃多事，仍將六花來。", "兒女曉翻餠，呵手把一杯。", "菘甲剪翠羽，韭黄㔃金釵。", "齒牙幸牢潔，對案心眼開。", "華年惜節物，況此霜鬢摧。", "如何千日病，三見寅杓回。", "旁人不堪憂，我心猶始孩。", "衰翁豈知道，癡絕忘形骸。", "化兒任惡劇，歡伯有奇懷。", "餘寒會退聽，一笑當安排。"]}