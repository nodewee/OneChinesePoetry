{"author": "范成大", "period": "宋", "type": "诗", "title": "讀白傅洛中老病後詩戲書", "paragraphs": ["樂天號達道，晚境猶作惡。", "陶寫頼歌酒，意象頗沉著。", "謂言老將至，不飲何時樂。", "未能忘煖熱，要是怕冷落。", "我老乃多戒，頗似僧律縛。", "閒心灰不然，壯氣鼓難作。", "豈惟背聲塵，亦自屏杯酌。", "日課數行書，生經一囊藥。", "若使白公見，應譏太蕭索。", "當否竟如何，我友試商略。"]}