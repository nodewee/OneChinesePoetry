{"author": "范成大", "period": "宋", "type": "诗", "title": "送同年朱師古龍圖赴潼川", "paragraphs": ["杏園耆舊如晨星，白頭相對眼故青。", "奉常禮樂照東蜀，十年清名留漢廷。", "蜀人減估天恩厚，高議清陰猶記否。", "邇來聞道更蠲除，此段始終君一手。", "歸見岷峨無愧詞，父老笑迎還歎咨。", "賈生未可去宣室，屯膏一州誰謂宜。", "魏闕江湖關出處，招頭不用催鳴櫓。", "遥知夢境尚京塵，啞咤滿船聞魯語。"]}