{"author": "范成大", "period": "宋", "type": "诗", "title": "小峨眉", "paragraphs": ["三峨參橫大峨高，奔崖側勢倚半霄。", "龍跧虎卧起且伏，旁睨沫水沱江朝。", "禹從岷嶓過其下，奠山著籍稱雄豪。", "告成歸來兩階舞，泗濱錫貢備九韶。", "覽觀此石三歎息，髣髴蜀鎮俱岧嶢。", "惜哉擊拊墮簨虡，輦送淮海還山椒。", "降商訖周謹呵護，磬氏無敢加鎸彫。", "劉項蝸爭鬨靈壁，血漂川谷流腥臊。", "水官恐此被染涴，氈包席裹吳中逃。", "市門大隠閲千祀，苔衣塵網薶孤標。", "尤物顯晦定有數，昨者惠顧不待招。", "我昔西遊踏禹迹，暑宿光相披重貂。", "十年境落卧榼夢，摩挲壁畫雙鬢凋。", "天憐愛山欲成癖，特設奇供慰寂寥。", "恍然坐我寶巖上，疑有太古雪未消。", "嵌根襞積巧入妙，峰頂箕踞貴不驕。", "爐煙雲浮布銀界，隙日虹貫凝金橋。", "是時歲杪卧衰疾，健起放杖驚兒曹。", "龍鍾繞圍喜折屐，龜手拂拭寒侵袍。", "太湖未暇商甲乙，羅浮天竺均鴻毛。", "小峨之名神所畀，永與野老歸漁樵。", "作詩賀我得石友，且以併賀茲丘遭。"]}