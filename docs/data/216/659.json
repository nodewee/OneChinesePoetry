{"author": "范成大", "period": "宋", "type": "诗", "title": "臘月村田樂府十首 打灰堆詞", "paragraphs": ["除夜將闌曉星爛，糞掃堆頭打如願。", "杖敲灰起飛撲籬，不嫌灰涴新節衣。", "老媼當前再三祝，只要我家長富足。", "輕舟作商重船歸，大牸引犢鷄哺兒。", "野繭可繅麥兩岐，短衲換著長衫衣。", "當年婢子挽不住，有耳猶能聞我語。", "但如我願不汝呼，一任汝歸彭蠡湖。"]}