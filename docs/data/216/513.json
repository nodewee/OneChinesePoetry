{"author": "范成大", "period": "宋", "type": "诗", "title": "丙午東宮壽詩", "paragraphs": ["國絫丁年盛，天開甲觀祥。", "黄離增煥炳，赤伏衍明昌。", "一日三天見，元辰萬國康。", "姿神輝玉裕，德業燦金相。", "書聖規宸藻，文心儷漢章。", "乾坤參久大，日月並升常。", "祖武瞻興慶，親庭拱未央。", "晨昏兩慈壺，詩禮一賢王。", "道統家傳正，炎圖國本强。", "桑弧仍穀旦，銅律又清商。", "舊事蘭猗殿，新凉桂子香。", "黄華先浥露，青女緩行霜。", "史賀星同軌，農歌稼滌場。", "與齡占夢帝，多祜叶思皇。", "磐石重山固，靈源少海長。", "三宮同壽域，歲歲頌無疆。"]}