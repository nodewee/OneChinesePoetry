{"author": "范成大", "period": "宋", "type": "诗", "title": "臘月村田樂府十首 燈市行", "paragraphs": ["吳臺今古繁華地，偏愛元宵燈影戲。", "春前臘後天好晴，已向街頭作燈市。", "疊玉千絲似鬼工，剪羅萬眼人力窮。", "兩品爭新最先出，不待三五迎東風。", "兒郎種麥荷鋤倦，偷閒也向城中看。", "酒壚博簺雜歌呼，夜夜長如正月半。", "災傷不及什之三，歲寒民氣如春酣。", "儂家亦幸荒田少，始覺城中燈市好。"]}