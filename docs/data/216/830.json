{"author": "范成大", "period": "宋", "type": "诗", "title": "幽誓", "paragraphs": ["天風厲兮山木黄，歲晼晚兮又早霜。", "虎號崖兮石飛下，山中人兮孰虞。", "予造軔兮挾輈，紛不可兮此淹留。", "靈曄兮遄邁，趣駕兮遠遊。", "予高馳兮雨濡蓋，予揭淺兮水漸珮。", "橫四方兮未極，泥盎盎兮予車以敗。", "望夫君兮天東南，江復山兮斯路巉。", "恍欲遇兮忽不見，奄晝晦兮雲曇曇。", "前馬兮無路，稅駕兮無所。", "誰與共兮芳馨，獨蒼茫兮愁苦。"]}