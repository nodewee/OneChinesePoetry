{"author": "范成大", "period": "宋", "type": "诗", "title": "丙午新年六十一歲俗謂之元命作詩自貺", "paragraphs": ["歲復當生次，星臨本命辰。", "四人同丙午，初度再庚寅。", "長狄名猶記，沙隨會若新。", "童心仍竹馬，暮境忽蒲輪。", "鏡裏全成老，尊前略似春。", "三年歸汶上，千日卧漳濱。", "剛長交新泰，陰消脫舊屯。", "網蛛縈藥裹，竇犬吠醫人。", "窗下烏皮几，田間紫領巾。", "鯢淵方止水，鯤海任揚塵。", "波匿觀河見，維摩示病身。", "顰端還一笑，默識幻中真。"]}