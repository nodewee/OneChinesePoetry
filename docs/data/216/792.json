{"author": "范成大", "period": "宋", "type": "诗", "title": "愛雪歌", "paragraphs": ["平生愛雪如子猷，江湖乘興常泛舟。", "長篙斲冰陰火迸，玉板破碎凝不流。", "淙琤大響出船底，兩舷戛擊鏘鳴球。", "棹夫披蓑舞白鳳，灘子挽繂拖素虬。", "四開篷窗愛清供，風卷花絮飛來稠。", "飄飄著衣寶唾住，片片入酒春酥浮。", "醉中榜入玉煙去，耳熱不管寒颼颼。", "大千空濛到何許，日暮未肯回船頭。", "夜深凍合隨處泊，歌呼達曉魚龍愁。", "明朝掬雪頮且潄，揮毫落紙雲煙遒。", "新詩往往成故事，至今句法留滄洲。", "推遷華年絃柱換，俛仰歸鬢塘蒲秋。", "曉衾聞雪亦健起，徑欲一棹追昔遊。", "氈衫肨肛束渾脫，絮帽匼匝蒙兜鍪。", "十步出門九步坐，兒女遮說相苛留。", "謂言此是少年事，歲晚牖戶當綢繆。", "萬景無窮鼎鼎至，百年有限垂垂休。", "夢隨落鴈墮沙嘴，愁對饑鴟蹲瓦溝。", "重尋勝踐可復許，且挹清寒揩病眸。", "須臾未遽妨性命，呼童盡捲風簾鈎。"]}