{"author": "范成大", "period": "宋", "type": "诗", "title": "臘月村田樂府十首 分歲詞", "paragraphs": ["質明奉祠今古同，吳儂用昏蓋土風。", "禮成廢徹夜未艾，飲福之餘即分歲。", "地爐火軟蒼朮香，飣盤果餌如蜂房。", "就中脆餳專節物，四座齒頰鏘冰霜。", "小兒但喜新年至，頭角長成添意氣。", "老翁把盃心茫然，增年翻是減吾年。", "荆釵勸酒仍祝願，但願尊前且强健。", "君看今歲舊交親，大有人無此盃分。", "老翁飲罷笑撚鬚，明朝重來醉屠蘇。"]}