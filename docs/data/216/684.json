{"author": "范成大", "period": "宋", "type": "诗", "title": "秋夕不能佳眠", "paragraphs": ["晝坐既催頹，夜卧亦展轉。", "檢校百骸間，無一得安穩。", "四大元假合，解散會歸盡。", "何煩造化兒，前期苦相窘。", "咄咄方書空，忽發一笑囅。", "都緣有我相，浪把此身認。", "於中有安否，隨即生喜慍。", "蟬聲耳根響，蠅趐目中暈。", "無明徧大千，祇自植愁本。", "化兒安在哉，作詩謝不敏。"]}