{"author": "范成大", "period": "宋", "type": "诗", "title": "臘月村田樂府十首 冬舂行", "paragraphs": ["臘中儲蓄百事利，第一先舂年計米。", "群呼步碓滿門庭，運杵成風雷動地。", "篩勻箕健無粞糠，百斛只費三日忙。", "齊頭圓潔箭子長，隔籮耀日雪生光。", "土倉瓦龕分蓋藏，不蠹不腐常新香。", "去年薄收飯不足，今年頓頓炊白玉。", "春耕有種夏有糧，接到明年秋刈熟。", "鄰叟來觀還歎嗟，貧人一飽不可賒。", "官租私債紛如麻，有米冬舂能幾家。"]}