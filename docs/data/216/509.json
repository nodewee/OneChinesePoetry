{"author": "范成大", "period": "宋", "type": "诗", "title": "舫齋信筆", "paragraphs": ["燕居故可樂，病卧翻可憐。", "身閒儻更健，其人半神仙。", "既無揚州鶴，龍鍾任吾年。", "南齋深而明，略似西江船。", "船中何所有，藥氣雜爐煙。", "親朋稀老伴，暫來即飄然。", "秋蠅獨戀戀，終朝相撲緣。", "霜晴日色濃，窗紙烘春妍。", "但愁添眼花，瞑坐聊參禪。", "困從定中生，瞢騰夢相牽。", "三昧未得力，十魔方現前。", "欠伸付一笑，朽腐難琱鎸。", "東藍午齋動，風順鐘鼓傳。", "家人亦相呼，趣具先生餐。", "牛呞能幾何，蟬腹易便便。", "此日雖可惜，姑付食與眠。"]}