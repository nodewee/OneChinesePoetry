{"author": "范成大", "period": "宋", "type": "诗", "title": "送郭明復寺丞守蜀州", "paragraphs": ["士進固未易，退亦良獨難。", "西州多故人，歸路常險艱。", "有道獨行意，郭舟若神仙。", "勿輕銀兔符，傾倒金貂蟬。", "唐安君昔遊，百萬蠲逋錢。", "我亦常客夢，醉歌采菱船。", "父老尚相記，况君有前緣。", "想見東西湖，恩波漲春瀾。", "此地著經濟，紗籠相後先。", "潭潭相業堂，新題我所刊。", "政爲來者地，君行豈偶然。", "去去進明德，後日五四賢。"]}