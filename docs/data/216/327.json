{"author": "范成大", "period": "宋", "type": "诗", "title": "煙江疊嶂", "paragraphs": ["太湖嵌根藏洞宮，槎牙石生奫淪中。", "波濤投隙漱且囓，歲久缺罅深重重。", "水空發聲夜鏜鎝，中有晴江煙嶂疊。", "誰歟斷取來何時，山客自言藏奕葉。", "江上愁心惟畫圖，蘇仙作詩畫不如。", "當年此石若並世，雪浪仇池何足書。", "我無俊語對巨麗，欲定等差誰與議。", "直須具眼老香山，來爲平章作新記。"]}