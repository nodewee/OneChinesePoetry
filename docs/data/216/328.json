{"author": "范成大", "period": "宋", "type": "诗", "title": "天柱峰", "paragraphs": ["衡山紫蓋連延處，一峰巉絕擎玉宇。", "漢家憚遠不能到，寓祭灊山作天柱。", "我今卧遊長揜關，却寓此石充灊山。", "形摹三尺氣萬仞，世間培塿何由攀。", "南州山骨朶清淑，乳孽砂牀未超俗。", "神奇都賦小崢嶸，雷雨飛來伴幽獨。", "哦詩月明清夜闌，坐看高影橫屋山。", "摩霄拂雲政如此，吾言實夸誰敢刪。"]}