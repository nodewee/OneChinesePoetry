{"author": "范成大", "period": "宋", "type": "诗", "title": "曉起信筆", "paragraphs": ["午枕汗如洗，曉櫛氣稍蘇。", "莎蛩試風露，滿意鳴相呼。", "倦客感節物，流光不躊躇。", "秋聲已如許，殘暑何足驅。", "人言今歲熱，迥與常歲殊。", "此理恐未然，豈不知頭顱。", "年年有三伏，日日非故吾。", "婆娑今尚可，後當彌不如。", "病骨須一凉，未暇惜居諸。", "坐來有清思，西風搖井梧。"]}