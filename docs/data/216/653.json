{"author": "范成大", "period": "宋", "type": "诗", "title": "臘月村田樂府十首 口數粥行", "paragraphs": ["家家臘月二十五，淅米如珠和豆煮。", "大杓轑鐺分口數，疫鬼聞香走無處。", "鎪薑屑桂澆蔗糖，滑甘無比勝黄粱。", "全家團欒罷晚飯，在遠行人亦留分。", "褓中孩子强教嘗，餘波徧沾獲與臧。", "新元叶氣調玉燭，天行已過來萬福。", "物無疵癘年穀熟，長向臘殘分豆粥。"]}