{"author": "李端", "period": "唐", "type": "诗", "title": "酬前駕部員外郎苗發", "paragraphs": ["馬融方直校，閱簡復持鉛。", "素業高風繼，青春壯思全。", "論文多在夜，宿寺不虛年。", "自署區中職，同荒郭外田。", "山鄰三徑絕，野意八行傳。", "煮玉矜新法，留符識舊仙。", "涵苔溪溜淺，搖浪竹橋懸。", "複洞潛棲燕，疎楊半翳蟬。", "詠歌雖有和，雲錦獨成妍。", "應以馮唐老，相譏示此篇。"]}