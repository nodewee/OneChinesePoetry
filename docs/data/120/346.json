{"author": "李端", "period": "唐", "type": "诗", "title": "雜歌呈鄭錫司空文明", "paragraphs": ["昨宵夢到亡何鄉，忽見一人山之陽。", "高冠長劍立石堂，鬢眉颯爽瞳子方。", "胡麻作飯瓊作漿，素書一帙在柏牀。", "啖我還丹拍我背，令我延年在人代。", "乃書數字與我持，小兒歸去須讀之。", "覺來知是虛無事，山中雪平雲覆地。", "東嶺啼猿三四聲，卷簾一望心堪碎。", "蓬萊有梯不可躡，向海回頭淚盈睫。", "且聞童子是蒼蠅，誰謂莊生異蝴蝶。", "學仙去來辭故人，長安道路多風塵。"]}