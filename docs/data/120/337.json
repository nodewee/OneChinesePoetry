{"author": "李端", "period": "唐", "type": "诗", "title": "鮮于少府宅看花", "paragraphs": ["謝家能植藥，萬簇相縈倚。", "爛熳綠苔前，嬋娟青草裏。", "垂欄復照戶，映竹仍臨水。", "驟雨發芳香，迴風舒錦綺。", "孤光雜新故，衆色更重累。", "散碧出疎莖，分黃成細蘂。", "遊蜂高更下，驚蝶坐還起。", "玉貌對應慙，霞標方不似。", "春陰憐弱蔓，夏日同短晷。", "迴落報榮衰，交關鬬紅紫。", "花時苟未賞，老至誰能止。", "上客屢移牀，幽僧勞憑几。", "初合雖薄劣，却得陪君子。", "敢問賢主人，何如種桃李。"]}