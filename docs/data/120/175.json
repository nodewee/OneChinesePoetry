{"author": "李益", "period": "唐", "type": "诗", "title": "來從竇車騎行", "paragraphs": ["束髮逢世屯，懷恩抱明義。", "讀書良有感，學劒慙非智。", "遂別魯諸生，來從竇車騎。", "追兵赴邊急，絡馬黃金轡。", "出入燕南陲，由來重意氣。", "自經臯蘭戰，又破樓煩地。", "西北護三邊，東南留一尉。", "時過歘如雲，參差不自意。", "將軍失恩澤，萬事從此異。", "置酒高臺上，薄暮秋風至。", "長戟與我歸，歸來同棄置。", "自酌還自飲，非名又非利。", "歌出易水寒，琴下雍門淚。", "出逢平樂舊，言在天階侍。", "問我從軍苦，自陳少年貴。", "丈夫交四海，徒論身自致。", "漢將不封侯，蘇卿勞遠使。", "今我終此曲，此曲誠不易。", "貴人難識心，何由知忌諱。"]}