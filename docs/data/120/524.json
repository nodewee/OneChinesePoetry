{"author": "李端", "period": "唐", "type": "诗", "title": "酬丘拱外甥覽余舊文見寄", "paragraphs": ["丘遲本才子，始冠即周旋。", "舅乏郄鑒愛，君如衞玠賢。", "禮將金友等，情向玉人偏。", "鄙俗那勞似，龍鍾却要憐。", "投甎聊取笑，贈綺一何妍。", "野坐臨黃菊，溪行踏綠錢。", "巖高雲反下，洞黑水潛穿。", "僻嶺猿偷栗，枯池雁唼蓮。", "身居霞外寺，思發月明田。", "猶恨縈塵網，昏昏過幾年。"]}