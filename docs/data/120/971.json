{"author": "王建", "period": "唐", "type": "诗", "title": "荆南贈別李肇著作轉韻詩", "paragraphs": ["輝天復耀地，再爲歌詠始。", "素傳學道徒，清門有君子。", "文澗瀉潺潺，德峰來壘壘。", "兩京二十年，投食公卿間。", "封章既不下，故舊多慙顏。", "賣馬市耕牛，却歸湘浦山。", "麥收蠶上簇，衣食應豐足。", "碧澗伴僧禪，秋山對雨宿。", "且歡身體適，幸免纓組束。", "上宰鎮荆州，敬重同歲遊。", "歡逢通世友，簡授畫戎籌。", "遲遲就公食，愴愴別野裘。", "主人開宴席，禮數無形迹。", "醉笑或顛吟，發談皆損益。", "臨甃理芳鮮，升堂引賓客。", "早歲慕嘉名，遠思今始平。", "孔門忝同轍，潘館幸諸甥。", "自知再婚娶，豈望爲親情。", "欣欣還切切，又二千里別。", "楚筆防寄書，蜀茶憂遠熱。", "關山足重疊，會合何時節。", "莫歎各從軍，且愁岐路分。", "美人停玉指，離瑟不中聞。", "爭向巴山夜，猿聲滿碧雲。"]}