{"author": "王禹偁", "period": "宋", "type": "诗", "title": "懷賢詩 王樞密", "paragraphs": ["西樞經緯才，慷慨遇真主。", "文學中甲科，風雲參霸府。", "直躬在密勿，未始畏彊禦。", "憑案讀古書，箕踞視太祖。", "澤欲浸生民，化將還邃古。", "拆寺遇武宗，排佛如韓愈。", "盡髮羣苾蒭，使之藝禾黍。", "兵威遂强盛，人力不耗蠹。", "世宗征淮甸，委任當留務。", "馬前拜侯伯，階下列椹斧。", "叱咤氣生風，將校汗如雨。", "手築太平基，胼胝不輟杵。", "具瞻人有望，衰運時不與。", "修短天難忱，殲奪民何怙。", "恩深與小斂，撫槨甚悲沮。", "云亡復殄瘁，前哲非虛語。", "世豈乏賢良，才難具文武。", "曆象過羲和，文章敵燕許。", "可能隨衆人，冥寞歸塵土。", "子孫雖衆多，必復事未睹。", "誰銘遷客詩，高揭王公墓。"]}