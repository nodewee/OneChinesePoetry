{"author": "王建", "period": "唐", "type": "诗", "title": "山中寄及第故人", "paragraphs": ["長長南山松，短短北磵楊。", "俱承日月照，幸免斤斧傷。", "去年與子別，誠言暫還鄉。", "如何棄我去，天路忽騰驤。", "誰謂有雙目，識貌不識腸。", "豈知心內乖，著我薜蘿裳。", "尋君向前事，不歎今異翔。", "往往空室中，寤寐說珪璋。", "十年居此溪，松桂日蒼蒼。", "自從無佳人，山中不輝光。", "盡棄所留藥，亦焚舊草堂。", "還君誓已書，歸我學仙方。", "既爲參與辰，各願不相望。", "始終名利途，慎勿罹咎殃。"]}