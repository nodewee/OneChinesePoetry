{"author": "王禹偁", "period": "宋", "type": "诗", "title": "合崖湫", "paragraphs": ["合崖何嵌崆，湫水何浺瀜。", "渟污暨積潦，滯泥不朝宗。", "有時見鬼怪，無人薦王公。", "止可飲麋鹿，未嘗産蛟龍。", "山甿自神之，祠祀衆口同。", "今春商於旱，太守職憂農。", "先請境內山，熊耳有如聾。", "乃迎是湫水，盈乎素缶中。", "州民與郡吏，覡女雜巫童。", "朝祈又夕禱，拜起虔且恭。", "馨爐復奠爵，牲幣潔而豐。", "適與天雨會，三日勢濛濛。", "致謝送水歸，盡禮有始終。", "水旱蓋定數，災祥與政通。", "傅巖道喪久，咄爾貪天功。"]}