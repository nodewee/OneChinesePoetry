{"author": "王建", "period": "唐", "type": "诗", "title": "送韋處士老舅", "paragraphs": ["憶昨癡小年，不知有經籍。", "常隨童子遊，多向外家劇。", "偷花入鄰里，弄筆書牆壁。", "照水學梳頭，應門未穿幘。", "人前賞文性，棃果蒙不惜。", "賦字詠新泉，探題得幽石。", "自從出關輔，三十年作客。", "風雨一飄颻，親情多阻隔。", "如何二千里，塵土驅蹇瘠。", "良久陳苦辛，從頭歎衰白。", "既來今又去，暫笑還成戚。", "落日動征車，春風卷離席。", "雲臺觀西路，華岳祠前柏。", "會得過帝鄉，重尋舊行蹟。"]}