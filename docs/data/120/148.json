{"author": "李益", "period": "唐", "type": "诗", "title": "從軍有苦樂行", "paragraphs": ["勞者且莫歌，我欲送君觴。", "從軍有苦樂，此曲樂未央。", "僕居在隴上，隴水斷人腸。", "東過秦宮路，宮路入咸陽。", "時逢漢帝出，諫獵至長楊。", "詎馳遊俠窟，非結少年場。", "一旦承嘉惠，輕身重恩光。", "秉筆參帷帟，從軍至朔方。", "邊地多陰風，草木自淒涼。", "斷絕海雲去，出沒胡沙長。", "參差引雁翼，隱轔騰軍裝。", "劒文夜如水，馬汗凍成霜。", "俠氣五都少，矜功六郡良。", "山河起目前，睚眥死路傍。", "北逐驅獯虜，西臨復舊疆。", "昔還賦餘資，今出乃贏糧。", "一矢弢夏服，我弓不再張。", "寄語丈夫雄，苦樂身自當。"]}