{"author": "王建", "period": "唐", "type": "诗", "title": "送薛蔓應舉", "paragraphs": ["四海重貢獻，珠賮稱至珍。", "聖朝開禮闈，所貴集嘉賓。", "若生在世間，此路出常倫。", "一士登甲科，九族光彩新。", "憧憧車馬徒，爭路長安塵。", "萬目視高天，昇者得苦辛。", "況子當少年，丈人在咸秦。", "出門見宮闕，獻賦侍朱輪。", "有賢大國豐，無子一家貧。", "男兒富邦家，豈爲榮其身。", "煌煌文明代，俱幸生此辰。", "自顧非國風，難以合聖人。", "子去東堂上，我歸南澗濱。", "願君勤作書，與我山中鄰。"]}