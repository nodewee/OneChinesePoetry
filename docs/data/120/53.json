{"author": "王禹偁", "period": "宋", "type": "诗", "title": "竹䶉", "paragraphs": ["商嶺多修篁，蒼翠連山谷。", "有鼠生其中，薦食無厭足。", "春筍齧生犀，秋筠折寒玉。", "飫飽致肥腯，優游恣蕃育。", "林密鳶不攫，穴深犬難逐。", "鳳凰餓欲死，彼實無一掬。", "唯此竹間䶉，琅玕長滿腹。", "暖戲綠叢陰，舉頭傲鴻鵠。", "不知商山民，愛爾身上肉。", "有鍤利其鋒，有錐銛于鏃。", "開穴窘如囚，洞胸聲似哭。", "膏血尚淋灕，携來入市鬻。", "竹也比賢良，鼠兮類盲俗。", "所食既非宜，所禍誠知速。", "吁嗟狡小人，乘時竊君祿。", "貴依社樹神，俸盜太倉粟。", "笙簧佞舌鳴，藥石嘉言伏。", "朝見秉大權，夕聞罹顯戮。", "李斯具五刑，趙高夷三族。", "信有司殺者，在暗明於燭。", "彼狡勿害賢，彼鼠無食竹。"]}