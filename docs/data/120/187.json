{"author": "李益", "period": "唐", "type": "诗", "title": "大禮畢皇帝御丹鳳門改元建中大赦", "paragraphs": ["大明曈曈天地分，六龍負日升天門。", "鳳凰飛來銜帝籙，言我萬代金皇孫。", "靈雞鼓舞承天赦，高翔百尺垂朱幡。", "宸居穆清受天曆，建中甲子合上元。", "昊穹景命即已至，王事乃可酬乾坤。", "升中告成答玄貺，泥金檢玉昭鴻恩。", "云亭之事略可記，七十二君寧獨尊。", "小臣欲上封禪表，久而未就歸文園。"]}