{"author": "王建", "period": "唐", "type": "诗", "title": "涼州行", "paragraphs": ["涼州四邊沙皓皓，漢家無人開舊道。", "邊頭州縣盡胡兵，將軍別築防秋城。", "萬里人家皆已沒，年年旌節發西京。", "多來中國收婦女，一半生男爲漢語。", "蕃人舊日不耕犂，相學如今種禾黍。", "驅羊亦著錦爲衣，爲惜氈裘防鬬時。", "養蠶繅繭成匹帛，那堪繞帳作旌旗。", "城頭山雞鳴角角，洛陽家家學胡樂。"]}