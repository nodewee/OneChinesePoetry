{"author": "李端", "period": "唐", "type": "诗", "title": "得山中道友書寄苗銭二員外", "paragraphs": ["有謀皆轗軻，非病亦遲迴。", "壯志年年減，馳暉日日催。", "還山不及伴，到闕又無媒。", "高臥成長策，微官稱下才。", "詩人識何謝，居士別宗雷。", "跡向塵中隱，書從谷口來。", "藥欄遭鹿踐，澗戶被猿開。", "野鶴巢雲竇，遊龜上水苔。", "新歡追易失，故思渺難裁。", "自有歸期在，勞君示劫灰。"]}