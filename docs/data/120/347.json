{"author": "李端", "period": "唐", "type": "诗", "title": "雜歌", "paragraphs": ["漢水至清泥則濁，松枝至堅蘿則弱。", "十三女兒事他家，顏色如花終索寞。", "蘭生當門燕巢幙，蘭芽未吐燕泥落。", "爲姑偏忌諸嫂良，作婦翻嫌壻家惡。", "人生照鏡須自知，無鹽何用妬西施。", "秦庭野鹿忽爲馬，巧僞亂真君試思。", "伯奇掇蜂賢父逐，曾參殺人慈母疑。", "酒沽千日人不醉，琴弄一弦心已悲。", "常聞善交無爾汝，讒口甚甘良藥苦。", "山雞錦翼豈鳳凰，隴鳥人言止鸚鵡。", "向栩非才徒隱竈，田文有命那關戶。", "犀燭江行見鬼神，木人登席呈歌舞。", "樂生東去終居趙，陽虎北轅飜適楚。", "世間反覆不易陳，緘此貽君淚如雨。"]}