{"author": "李端", "period": "唐", "type": "诗", "title": "荆門歌送兄赴夔州", "paragraphs": ["余兄佐郡經西楚，餞行因賦荆門雨。", "𩆵𩆵燮燮聲漸繁，浦裏人家收市喧。", "重陰大點過欲盡，碎浪柔文相與飜。", "雲間悵望荆衡路，萬里青山一時暮。", "琵琶寺裏響空廊，熨斗陂前濕荒戍。", "沙尾長檣發漸稀，竹竿草屩涉流歸。", "夷陵已遠半成燒，漢上游倡始濯衣。", "船門相對多商估，葛服龍鍾篷下語。", "自是湘州石燕飛，那關齊地商羊舞。", "曾爲江客念江行，腸斷秋荷雨打聲。", "摩天古木不可見，住岳高僧空得名。", "今朝拜首臨欲別，遙憶荆門雨中發。"]}