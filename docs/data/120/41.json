{"author": "王禹偁", "period": "宋", "type": "诗", "title": "寄獻鄜州行軍司馬宋侍郎", "paragraphs": ["鉅賢如木鐸，一振聲蓋代。", "丈人文曲星，譴謫落下界。", "辭源發崑崙，意盡若到海。", "昔在神德朝，少秀負文彩。", "擢第應制舉，召試拂華蓋。", "醉揮拔萃判，一字不復改。", "傳寫遍都下，紙貴無可買。", "一命佐著作，蕓閣垂纓珮。", "歌詩數千首，人口炙與鱠。", "志大輕俸錢，痛飲負酒債。", "庸蜀既即敘，出命玉津宰。", "題柱薄長卿，銘閣笑張載。", "錦水清見髮，峨嵋綠于黛。", "物華曾不負，詩酒聊自待。", "旨甘豈擇祿，印綬久不解。", "陶潜腰任折，萊子衣有彩。", "蹉跎歷四邑，塵土不可擺。", "吾皇在藩邸，聞名四聰駭。", "即位未浹旬，獨許延英對。", "相見恨已晚，欣然契嘉會。", "諫官聊假道，紫微遽真拜。", "制誥復西漢，碑板揭東岱。", "金鑾赴夜召，顧問及遠大。", "白麻幾千紙，意出元白外。", "薦賢恐不及，誘善曾無怠。", "當朝自獨步，晚節亦泛愛。", "有別樂聞韶，無譏詩自鄶。", "賤子在廣場，知見殊流輩。", "進士數且千，馳鶩稱俊邁。", "人人握靈蛇，許我珠無纇。", "超拔冠多士，權貴不得礙。", "御前中科第，閣下備寮寀。", "詎惟師碩德，常許接佳話。", "國朝大手筆，日夕期鼎鼐。", "胸中泰山雲，舒卷何霮䨴。", "言下傅巖雨，蓄縮未霶霈。", "吾道遂難行，一旦同得罪。", "典午信冗散，貳車更狼狽。", "商於甚僻陋，鄜畤近山塞。", "共月踰千里，便風無一介。", "何當遂乘桴，侍坐浮渤澥。", "大笑引淳風，樽前一長噫。", "今茲當委順，自昔無芥蠆。", "投詩助醉吟，入室生徒在。"]}