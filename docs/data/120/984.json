{"author": "王建", "period": "唐", "type": "诗", "title": "宋氏五女", "paragraphs": ["五女誓終養，貞孝內自持。", "兔絲自縈紆，不上青松枝。", "晨昏在親傍，閑則讀書詩。", "自得聖人心，不因儒者知。", "少年絕音華，貴絕父母詞。", "素釵垂兩髦，短窄古時衣。", "行成聞四方，徵詔環珮隨。", "同時入皇宮，聯影步玉墀。", "鄉中尚其風，重爲修茅茨。", "聖朝有良史，將此爲女師。"]}