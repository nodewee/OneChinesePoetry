{"author": "王建", "period": "唐", "type": "诗", "title": "主人故亭", "paragraphs": ["主人昔專城，城南起高亭。", "貴與賓客遊，工者夜不寧。", "酒食宴圃人，栽接望早成。", "經年使家僮，遠道求異英。", "郡中暫閑暇，遶樹引諸生。", "開泉浴山禽，爲愛山中聲。", "世間事難保，一日各徂征。", "死生不相及，花落實方榮。", "我來至此中，守吏非本名。", "重君昔爲主，相與下馬行。", "舊島日日摧，池水不復清。", "豈無後人賞，所貴手自營。", "澆酒向所思，風起如有靈。", "此去不重來，重來傷我形。"]}