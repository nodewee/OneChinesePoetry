{"author": "王建", "period": "唐", "type": "诗", "title": "酬栢侍御聞與韋處士同遊靈臺寺見寄", "paragraphs": ["西域傳中說，靈臺屬雍州。", "有泉皆聖蹟，有石皆佛頭。", "所出薝蔔香，外國俗來求。", "毒蛇護其下，樵者不可偷。", "古碑在雲巔，備載置寺由。", "魏家移下來，後人始增修。", "近與韋處士，愛此山之幽。", "各自具所須，竹籠盛茶甌。", "牽馬過危棧，襞衣涉奔流。", "草開平路盡，林下大石稠。", "過郭轉經峰，忽見東西樓。", "瀑布當寺門，逬落衣裳秋。", "石苔鋪紫花，溪葉裁碧油。", "松根載殿高，飄颻仙山浮。", "縣中賢大夫，一月前此遊。", "賽神賀得雨，豈暇多停留。", "二十韻新詩，遠寄尋山儔。", "清冷玉澗泣，冷切石磬愁。", "君名高難閑，余身愚終休。", "相將長無因，從今生離憂。"]}