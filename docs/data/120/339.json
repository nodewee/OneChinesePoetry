{"author": "李端", "period": "唐", "type": "诗", "title": "贈薛戴", "paragraphs": ["曉霧忽爲霜，寒蟬還罷響。", "行人在長道，日暮多歸想。", "射策本何功，名登絳帳中。", "遂矜丘室重，不料阮途窮。", "交結慙時輩，龍鍾似老翁。", "機非鄙夫正，懶是平生性。", "欹枕鴻雁高，閉關花藥盛。", "廚煙當雨絕，階竹連窗暝。", "欲賦苦饑行，無如消渴病。", "舊業歷胡塵，荒原少四鄰。", "田園空有處，兄弟未成人。", "毛義心長苦，袁安家轉貧。", "今呈胸臆事，當爲淚沾巾。"]}