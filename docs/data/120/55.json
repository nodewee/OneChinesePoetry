{"author": "王禹偁", "period": "宋", "type": "诗", "title": "蔬食示舍弟禹圭并嘉祐", "paragraphs": ["吾爲士大夫，汝爲隸子弟。", "身未列官常，庶人亦何异。", "無故不食珍，禮文明所記。", "况非膏粱家，左宦乏貲費。", "商山水復旱，穀價方騰貴。", "更恐到前春，藜藿亦不繼。", "吾聞柳公綽，近代居貴位。", "每逢水旱年，所食唯一器。", "豐稔即加籩，列鼎又何愧。", "且吾官冗散，適爲時所棄。", "汝家本寒賤，自昔無生計。", "菜茹各須甘，努力度凶歲。"]}