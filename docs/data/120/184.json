{"author": "李益", "period": "唐", "type": "诗", "title": "登夏州城觀送行人賦得六州胡兒歌", "paragraphs": ["六州胡兒六蕃語，十歲騎羊逐沙鼠。", "沙頭牧馬孤雁飛，漢軍遊騎貂錦衣。", "雲中征戍三千里，今日征行何歲歸。", "無定河邊數株柳，共送行人一杯酒。", "胡兒起作和蕃歌，齊唱嗚嗚盡垂手。", "心知舊國西州遠，西向胡天望鄉久。", "回頭忽作異方聲，一聲回盡征人首。", "蕃音虜曲一難分，似說邊情向塞雲。", "故國關山無限路，風沙滿眼堪斷魂。", "不見天邊青作冢，古來愁殺漢昭君。"]}