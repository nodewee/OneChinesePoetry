{"author": "陳世卿", "period": "宋", "type": "诗", "title": "遊黄楊巖", "paragraphs": ["朔風夜號空，于隅幾枝木。", "深山自春色，芳草不凋綠。", "朋來得進遊，招提藏翠麓。", "新酒赤如丹，竹萌肥勝肉。", "一醉出門去，缺月掛修竹。", "歸路沙溪淺，危橋濺寒玉。", "夜過渭濱居，門庭應不俗。", "對座寂無言，泉聲如擊築。", "宗明更可人，相邀勤秉燭。", "開緘得捷音，豺狼俱面北。", "迴櫂今可矣，賞心嗟未足。", "西去有奇巖，祥雲覆華屋。", "箕踞列千人，未充空洞腹。", "更約林宗俱，來伴白雲宿。"]}