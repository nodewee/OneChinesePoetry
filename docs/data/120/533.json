{"author": "李端", "period": "唐", "type": "诗", "title": "宿薦福寺東池有懷故園因寄元校書", "paragraphs": ["暮雨風吹盡，東池一夜涼。", "伏流迴弱荇，明月入垂楊。", "石竹閒開碧，薔薇暗吐黃。", "倚琴看鶴舞，搖扇引桐香。", "舊筍方辭籜，新蓮未滿房。", "林幽花晚發，地遠草先長。", "撫枕愁華鬢，凭欄想故鄉。", "露餘清漢直，雲卷白榆行。", "驚鵲仍依樹，遊魚不過粱。", "繫舟偏憶戴，炊黍願期張。", "末路還思借，前恩詎敢忘。", "從來叔夜嬾，非是接輿狂。", "衆病嬰公幹，羣憂集孝璋。", "慙將多誤曲，今日獻周郎。"]}