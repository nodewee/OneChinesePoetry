{"author": "王建", "period": "唐", "type": "诗", "title": "寄崔列中丞", "paragraphs": ["火山無冷地，濁流無清源。", "人生在艱世，何處避讒言。", "諸侯鎮九州，天子開四門。", "尚有忠義士，不得申其冤。", "嘉木移遠植，爲我當行軒。", "君子居要途，易失主人恩。", "我愛古人道，師君直且溫。", "貪泉誓不飲，邪路誓不奔。", "如何非岡坂，故使車輪翻。", "妓妾隨他人，家事幸獲存。", "當時門前客，默默空冤煩。", "從今遇明代，善惡亦須論。", "莫以曾見疑，直道遂不敦。"]}