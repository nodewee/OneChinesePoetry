{"author": "李端", "period": "唐", "type": "诗", "title": "贈康洽", "paragraphs": ["黃鬚康兄酒泉客，平生出入王侯宅。", "今朝醉臥又明朝，忽憶故鄉頭已白。", "流年恍惚瞻西日，陳事蒼茫指南陌。", "聲名恆壓鮑參軍，班位不過揚執戟。", "邇來七十遂無機，空是咸陽一布衣。", "後輩輕肥賤衰朽，五侯門館許因依。", "自言萬物有移改，始信桑田變成海。", "同時獻賦人皆盡，共壁題詩君獨在。", "步出東城風景和，青山滿眼少年多。", "漢家尚壯今則老，髮短心長知奈何。", "華堂舉杯白日晚，龍鍾相見誰能免。", "君今已反我正來，朱顏宜笑能幾回。", "借問朦朧花樹下，誰家畚插築高臺。"]}