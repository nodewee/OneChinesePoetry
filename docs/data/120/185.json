{"author": "李益", "period": "唐", "type": "诗", "title": "從軍夜次六胡北飲馬磨劒石爲祝殤辭", "paragraphs": ["我行空磧，見沙之磷磷，與草之冪冪。", "半沒胡兒磨劒石，當時洗劒血成川。", "至今草與沙皆赤，我因扣石問以言。", "水流嗚咽幽草根，君寧獨不怪陰燐。", "吹火熒熒又爲碧，有鳥自稱蜀帝魂。", "南人伐竹湘山下，交根接葉滿淚痕。", "請君先問湘江水，然我此恨乃可論。", "秦亡漢絕三十國，關山戰死知何極。", "風飄雨灑水自流，此中有冤消不得。", "爲之彈劒作哀吟，風沙四起雲沈沈。", "滿營戰馬嘶欲盡，畢昴不見胡天陰。", "東征曾弔長平苦，往往睛明獨風雨。", "年移代去感精魂，空山月暗聞鼙鼓。", "秦坑趙卒四十萬，未若格鬬傷戎虜。", "聖君破胡爲六州，六州又盡爲胡丘。", "韓公三城斷胡路，漢甲百萬屯邊秋。", "乃分司空授朔土，擁以玉節臨諸侯。", "漢爲一雪萬世讐，我今抽刀勒劒石，告爾萬世爲唐休。", "又聞招魂有美酒，爲我澆酒祝東流。", "殤爲魂兮，可以歸還故鄉些。", "沙場地無人兮，爾獨不可以久留。"]}