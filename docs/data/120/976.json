{"author": "王建", "period": "唐", "type": "诗", "title": "送張籍歸江東", "paragraphs": ["清泉澣塵緇，靈藥釋昏狂。", "君詩發大雅，正氣回我腸。", "復令五彩姿，潔白歸天常。", "昔歲同講道，青襟在師傍。", "出處兩相因，如彼衣與裳。", "行行成此歸，離我適咸陽。", "失意未還家，馬蹄盡四方。", "訪余詠新文，不倦道路長。", "僮僕懷昔念，亦如還故鄉。", "相親惜晝夜，寢息不異牀。", "猶將在遠道，忽忽起思量。", "黃金未爲罍，無以挹酒漿。", "所念俱貧賤，安得相發揚。", "回車遠歸省，舊宅江南廂。", "歸鄉非得意，但貴情義彰。", "五月天氣熱，波濤毒於湯。", "慎勿多飲酒，藥膳願自強。"]}