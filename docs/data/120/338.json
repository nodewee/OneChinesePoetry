{"author": "李端", "period": "唐", "type": "诗", "title": "慈恩寺懷舊", "paragraphs": ["去者不可憶，舊遊相見時。", "凌霄徒更發，非是看花期。", "倚玉交文友，登龍年月久。", "東閣許聯牀，西郊亦攜手。", "彼蒼何暖昧，薄劣翻居後。", "重入遠師谿，誰嘗陶令酒。", "伊昔會禪宮，容輝在眼中。", "籃輿來問道，玉柄解談空。", "孔席亡顏子，僧堂失謝公。", "遺文一書壁，新竹再移叢。", "始聚終成散，朝歡暮不同。", "春霞方照日，夜燭忽迎風。", "蟻鬬聲猶在，鴞災道已窮。", "問天應默默，歸宅太匆匆。", "淒其履還路，莽蒼雲林暮。", "九陌似無人，五陵空有霧。", "緬懷山陽笛，永恨平原賦。", "錯莫過門欄，分明識行路。", "上智本全真，郄公況重臣。", "唯應撫靈運，暫是憶嘉賓。", "存信松猶小，緘哀草尚新。", "鯉庭埋玉樹，那忍見門人。"]}