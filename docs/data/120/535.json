{"author": "李端", "period": "唐", "type": "诗", "title": "晚春过夏侯校書值其沉醉戲贈", "paragraphs": ["欹冠枕如意，獨寢落花前。", "姚馥清時醉，邊韶白日眠。", "曝褌還當屋，張幕便成天。", "謁客唯題鳳，偷兒欲覘氈。", "失杯猶離席，墜履反登筵。", "本是牆東隱，今爲甕下僊。", "臥龍髯乍磔，栖蝶腹何便。", "阮籍供琴韻，陶潛餘秫田。", "人逢轂陽望，春似永和年。", "願我非工飲，期君行見憐。", "嘗知渴羌好，亦覺醉胡賢。", "炙熟樽方竭，車回轄且全。", "噀風仍作雨，灑地即成泉。", "自鄙新豐過，遲迴惜十年。"]}