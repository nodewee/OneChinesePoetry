{"author": "司空曙", "period": "唐", "type": "诗", "title": "奉和常舍人晚秋集賢院即事寄徐薛二侍郎", "paragraphs": ["藹藹鳳凰宮，蘭臺玉署通。", "夜霜凝樹羽，朝日照相風。", "官附三台貴，儒開百氏宗。", "司言陳禹命，侍講發堯聰。", "香卷青編內，鉛分綠字中。", "綴籤從太史，鏘佩揖羣公。", "池接天泉碧，林交御果紅。", "寒龜登故葉，秋蝶戀疎藂。", "顏謝徵文並，鍾裴直事同。", "離羣驚海鶴，屬思怨江楓。", "地遠姑蘇外，山長越絕東。", "慙當哲匠後，下曲本難工。"]}