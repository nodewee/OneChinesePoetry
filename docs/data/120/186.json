{"author": "李益", "period": "唐", "type": "诗", "title": "登天壇夜見海", "paragraphs": ["朝遊碧峯三十六，夜上天壇月邊宿。", "仙人攜我搴玉英，壇上夜半東方明。", "僊鐘撞撞近海日，海中離離三山出。", "霞梯赤城遙可分，霓旌絳節倚彤雲。", "八鸞五鳳紛在御，王母欲上朝元君。", "羣仙指此爲我說，幾見塵飛滄海竭。", "竦身別我期丹宮，空山處處遺清風。", "九州下視杳未旦，一半浮生皆夢中。", "始知武皇求不死，去逐瀛洲羨門子。"]}