{"author": "李端", "period": "唐", "type": "诗", "title": "送吉中孚拜官歸楚州", "paragraphs": ["才子神骨清，虛竦眉眼明。", "貌應同衞玠，鬢且異潘生。", "初戴莓苔幘，來過丞相宅。", "滿堂歸道師，衆口宗詩伯。", "須臾里巷傳，天子亦知賢。", "出詔升高士，馳聲在少年。", "自爲才哲愛，日與侯王會。", "匡主一言中，榮親千里外。", "更聞仙士友，往往東回首。", "驅石不成羊，指丹空斃狗。", "孤帆淮上歸，商估夜相依。", "海霧寒將盡，天星曉欲稀。", "潮頭來始歇，浦口喧爭發。", "鄉樹尚和雲，鄰船猶帶月。", "到洞必傷情，巡房見舊名。", "醮疎壇路澀，汲少井欄傾。", "別我長安道，前期共須老。", "方隨水向山，肯惜花辭島。", "悵望執君衣，今朝風景好。"]}