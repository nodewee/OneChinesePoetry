{"author": "李端", "period": "唐", "type": "诗", "title": "長安感事呈盧綸", "paragraphs": ["十五事文翰，大兒輕孔融。", "長裾遊邸第，笑傲五侯中。", "諫獵一朝寢，論邊素未工。", "蹉跎潘鬢至，蹭蹬阮途窮。", "貸布憐寧興，無金命未通。", "王陵固似戇，郭最遂非雄。", "斂板辭羣彥，回車訪老農。", "詠詩懷洛下，送客憶山東。", "沈病魂神濁，清齋思慮空。", "羸將衞玠比，冷共鄴侯同。", "草舍纔遮雨，荆窗不礙風。", "梨教通子守，酒是遠師供。", "捫虱欣時泰，迎猫達歲豐。", "原門唯有席，井飲但加葱。", "少壯衿齊德，高年覺宋聾。", "寓書先論嬾，讀易反求蒙。", "昔慕能鳴雁，今憐半死桐。", "秉心猶似矢，搔首忽如蓬。", "赤葉翻藤架，黃花蓋菊叢。", "聊將呈匠伯，今已學愚公。"]}