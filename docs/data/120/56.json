{"author": "王禹偁", "period": "宋", "type": "诗", "title": "懷賢詩 桑魏公", "paragraphs": ["魏公王佐才，獨力造晉室。", "揮手廓氛霾，放出扶桑日。", "感慨會風雲，周旋居密勿。", "下民得具瞻，上帝賚良弼。", "沉沉帷幄謀，落落政事筆。", "品流遂甄別，法令頗齊一。", "跋敕朝據案，論兵夜造膝。", "多士若鴛鴻，官材咸有秩。", "諸侯如狼虎，請謁盡股栗。", "秉鈞多事朝，綽綽有紀律。", "遠將留侯比，近以贊皇匹。", "志在混車書，誓將闡儒術。", "皇天未厭亂，運去何飈欻。", "高祖厭寰區，少帝無始卒。", "老成既疏遠，羣小相親昵。", "黷武兵漸驕，倒懸人不恤。", "和親絕强虜，謀帥用悍卒。", "魏公在藩垣，上疏論得失。", "七事若丹青，辭切痛入骨。", "忠言殊不省，直道果見屈。", "鐵馬從北來，煙塵晝蓬勃。", "穹廬易市朝，左袵雜纓紱。", "主辱臣不死，囚縛自安逸。", "唯公獨遇害，身殞名不沒。", "惜乎英偉才，濟世功未畢。", "一讀晉朝史，遺恨空鬰鬰。", "子孫亦不振，天道難致詰。"]}