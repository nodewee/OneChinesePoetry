{"author": "王建", "period": "唐", "type": "诗", "title": "求友", "paragraphs": ["鑒形須明鏡，療疾須良醫。", "若無傍人見，形疾安自知。", "世路薄言行，學成棄其師。", "每懷一飯恩，不重勸勉詞。", "斅學既不誠，朋友道日虧。", "遂作名利交，四海爭奔馳。", "常慕正直人，生死不相離。", "苟能成我身，甘與僮僕隨。", "我言彼當信，彼道我無疑。", "針藥及病源，以石投深池。", "終朝舉善道，敬愛當行之。", "縱令誤所見，亦貴本相規。", "不求立名聲，所貴去瑕玼。", "各願貽子孫，永爲後世資。"]}