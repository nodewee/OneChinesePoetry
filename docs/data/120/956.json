{"author": "王建", "period": "唐", "type": "诗", "title": "送人", "paragraphs": ["白日向西沒，黃河復東流。", "人生足著地，寧免四方遊。", "我行無返顧，祝子勿回頭。", "當須向前去，何用起離憂。", "但恐無廣路，平地作山丘。", "令我車與馬，欲疾反停留。", "蜀客多積貨，邊人易封侯。", "男兒戀家鄉，歡樂爲仇讐。", "丁寧相勸勉，苦口幸無尤。", "對面無相成，不如豺虎儔。", "彼遠不寄書，此寒莫寄裘。", "與君俱絕跡，兩念無因由。"]}