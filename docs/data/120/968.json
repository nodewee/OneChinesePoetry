{"author": "王建", "period": "唐", "type": "诗", "title": "七泉寺上方", "paragraphs": ["長年好名山，本性今得從。", "回看塵蹟遙，稍見糜鹿蹤。", "老僧雲中居，石門青重重。", "陰泉養成龜，古壁飛却龍。", "掃石禮新經，懸幡上高峰。", "日夕猿鳥合，覓食聽山鐘。", "將火尋遠泉，煮茶傍寒松。", "晚隨收藥人，便宿南澗中。", "晨起衝露行，濕花枝茸茸。", "歸依向禪師，願作香火翁。"]}