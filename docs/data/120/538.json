{"author": "李端", "period": "唐", "type": "诗", "title": "遊終南山因寄蘇奉禮士尊師苗員外", "paragraphs": ["半嶺逢仙駕，清晨獨採芝。", "壺中開白日，霧裏捲朱旂。", "猨鳥知歸路，松蘿見會時。", "雞聲傳洞遠，鶴語報家遲。", "童子閑驅石，樵夫樂看棊。", "依稀醉後拜，恍惚夢中辭。", "海上終難接，人間益自疑。", "風塵甘獨老，山水但相思。", "願得燒丹訣，流沙永待師。"]}