{"author": "李端", "period": "唐", "type": "诗", "title": "胡騰兒", "paragraphs": ["胡騰身是涼州兒，肌膚如玉鼻如錐。", "桐布輕衫前後卷，葡萄長帶一邊垂。", "帳前跪作本音語，拾襟攪袖爲君舞。", "安西舊牧收淚看，洛下詞人抄曲與。", "揚眉動目踏花氈，紅汗交流珠帽偏。", "醉却東傾又西倒，雙靴柔弱滿燈前。", "環行急蹴皆應節，反手叉腰如却月。", "絲桐忽奏一曲終，嗚嗚畫角城頭發。", "胡騰兒，胡騰兒，故鄉路斷知不知。"]}