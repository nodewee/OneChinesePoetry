{"author": "司空曙", "period": "唐", "type": "诗", "title": "和耿拾遺元日觀早朝", "paragraphs": ["元日爭朝闕，奔流若會溟。", "路塵和薄霧，騎火接低星。", "門響雙魚鑰，車喧百子鈴。", "冕旒當翠殿，幢戟滿彤庭。", "積歲方編瑞，乘春即省刑。", "大官陳禹玉，司曆獻堯蓂。", "壽酒三觴退，簫韶九奏停。", "太陽開物象，霈澤及生靈。", "南陌高山碧，東方曉氣青。", "自憐揚子賤，歸草太玄經。"]}