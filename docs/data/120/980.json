{"author": "王建", "period": "唐", "type": "诗", "title": "寄李益少監兼送張實遊幽州", "paragraphs": ["大雅廢已久，人倫失其常。", "天若不生君，誰復爲文綱。", "迷者得道路，溺者遇舟航。", "國風人已變，山澤增輝光。", "星辰有其位，豈合離帝傍。", "賢人既遐征，鳳鳥安來翔。", "少小慕高名，所念隔山岡。", "集卷新紙封，每讀常焚香。", "古來難自達，取鑑在賢良。", "未爲知音故，徒恨名不彰。", "諒無金石堅，性命豈能長。", "常恐一世中，不上君子堂。", "偉哉清河子，少年志堅強。", "篋中有素文，千里求發揚。", "自願音韻乖，無因合宮商。", "幸君達精誠，爲我求回章。"]}