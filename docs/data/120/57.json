{"author": "王禹偁", "period": "宋", "type": "诗", "title": "懷賢詩 李兵部", "paragraphs": ["有唐張曲江，盛名何暐曄。", "請誅安祿山，先覺不見納。", "胡雛有反相，其事遠相接。", "賢人何代無，舊史聊可獵。", "兵部事晉朝，文學中科甲。", "强臣方跋扈，朝士多恇怯。", "獨持上方劍，願斬奔鯨鬣。", "堂堂張彥澤，反勢淩閶闔。", "拜章請顯戮，直氣不可壓。", "三進叩玉墀，植笏立蓂莢。", "皇情彌慰撫，清問屢應答。", "終焉念小恩，曾不顧大業。", "高吟歸去詩，潺湲淚承睫。", "旋踵即亂華，有同虞不臘。", "張公領鐵馬，朝市胡塵合。", "刺謁甚閑詳，辭氣殊不懾。", "虎狼不敢害，加禮爲下榻。", "當年棄謇諤，異代居調燮。", "相位席不暖，帝澤安可洽。", "斯人既淪亡，此風亦蕭颯。", "滑稽何足累，大節世已乏。", "安用學腐儒，矻矻守禮法。"]}