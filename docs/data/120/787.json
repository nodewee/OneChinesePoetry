{"author": "司空曙", "period": "唐", "type": "诗", "title": "殘鶯百囀歌同王員外耿拾遺吉中孚李端遊慈恩各賦一物", "paragraphs": ["殘鶯一何怨，百囀相尋續。", "始辨下將高，稍分長復促。", "綿蠻巧狀語，機節終如曲。", "野客賞應遲，幽僧聞詎足。", "禪齋深樹夏陰清，零落空餘三兩聲。", "金谷箏中傳不似，山陽笛裏寫難成。", "憶昨亂啼無遠近，晴宮曉色偏相引。", "送暖初隨柳色來，辭芳暗逐花枝盡。", "歌殘鶯，歌殘鶯，悠然萬感生。", "謝朓羇懷方一聽，何郎閑吟本多情。", "乃知衆鳥非儔比，暮噪晨鳴倦人耳。", "共愛奇音那可親，年年出谷待新春。", "此時斷絕爲君惜，明日玄蟬催髮白。"]}