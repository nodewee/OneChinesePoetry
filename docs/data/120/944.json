{"author": "張南史", "period": "唐", "type": "诗", "title": "早春書事奉寄中書李舍人", "paragraphs": ["儒服山東士，衡門洛下居。", "風塵遊上路，簡冊委空廬。", "戎馬生郊日，賢人避地初。", "竄身初浩蕩，投跡豈躊躇。", "翠羽憐窮鳥，瓊枝顧散樗。", "還令親道術，倒欲混樵漁。", "敝緼袍多補，飛蓬鬢少梳。", "誦詩陪賈誼，酌酒伴應璩。", "鶴膝兵家備，鳧茨儉歲儲。", "泊舟依野水，開逕接園蔬。", "暫閱新山澤，長懷故里閭。", "思賢乘朗月，覽古到荒墟。", "在竹慙充箭，爲蘭幸免鋤。", "那堪聞相府，更遣詣公車。", "蹇足終難進，嚬眉竟未舒。", "事從因病止，生寄負恩餘。", "不見神仙久，無由鄙恡祛。", "帝庭張禮樂，天閣繡簪裾。", "日色浮青瑣，香煙近玉除。", "神清王子敬，氣逐馬相如。", "銅漏時常靜，金門步轉徐。", "唯看五字表，不記八行書。", "宿昔投知己，周旋謝起予。", "祇應高位隔，詎是故情疎。", "爲報周多士，須憐楚子虛。", "一身從棄置，四節苦居諸。", "柳發三條陌，花飛六輔渠。", "靈盤浸沆瀣，龍首映儲胥。", "北海樽留客，西江水救魚。", "長安同日遠，不敢詠歸歟。"]}