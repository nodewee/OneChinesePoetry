{"author": "李端", "period": "唐", "type": "诗", "title": "瘦馬行", "paragraphs": ["城傍牧馬驅未過，一馬徘徊起還臥。", "眼中有淚皮有瘡，骨毛焦瘦令人傷。", "朝朝放在兒童手，誰覺舉頭看故鄉。", "往時漢地相馳逐，如雨如風過平陸。", "豈意今朝驅不前，蚊蚋滿身泥上腹。", "路人識是名馬兒，疇昔三軍不得騎。", "玉勒金鞍既已遠，追奔獲獸有誰知。", "終身櫪上食君草，遂與駑駘一時老。", "儻借長鳴隴上風，猶期一戰安西道。"]}