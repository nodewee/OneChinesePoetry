{"author": "李端", "period": "唐", "type": "诗", "title": "送路司諫侍從叔赴洪州", "paragraphs": ["郄超本絕倫，得意在芳春。", "勳業耿家盛，風流荀氏均。", "聲名金作賦，白皙玉爲身。", "斂笏辭天子，乘龜從丈人。", "度關行且獵，鞍馬何躞蹀。", "猿嘯暮應愁，湖流春好涉。", "潯陽水分送，于越山相接。", "梅雨細如絲，蒲帆輕似葉。", "逢風燕不定，值石波先疊。", "樓見遠公廬，船經徐穉業。", "邑人多秉筆，州吏亦負笈。", "村女解收魚，津童能用檝。", "唯我有荆扉，無成未得歸。", "見君兄弟出，今日自霑衣。"]}