{"author": "李益", "period": "唐", "type": "诗", "title": "雜曲", "paragraphs": ["妾本蠶家女，不識貴門儀。", "藁砧持玉斧，交結五陵兒。", "十日或一見，九日在路岐。", "人生此夫壻，富貴欲何爲。", "楊柳徒可折，南山不可移。", "婦人貴結髮，寧有再嫁資。", "嫁女莫望高，女心願所宜。", "寧從賤相守，不願貴相離。", "藍葉鬱重重，藍花若榴色。", "少婦歸少年，華光自相得。", "誰言配君子，以奉百年身。", "有義即夫壻，無義還他人。", "愛如寒爐火，棄若秋風扇。", "山嶽起面前，相看不相見。", "丈夫非小兒，何用強相知。", "不見朝生菌，易成還易衰。", "征客欲臨路，居人還出門。", "北風河梁上，四野愁雲繁。", "豈不戀我家，夫壻多感恩。", "前程有日月，勳績在河源。", "少婦馬前立，請君聽一言。", "春至草亦生，誰能無別情。", "殷勤展心素，見新莫忘故。", "遙望孟門山，殷勤報君子。", "既爲隨陽雁，勿學西流水。", "嘗聞生別離，悲莫悲於此。", "同器不同榮，堂下即千里。", "與君貧賤交，何異萍上水。", "託身天使然，同生復同死。"]}