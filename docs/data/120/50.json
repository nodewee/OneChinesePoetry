{"author": "王禹偁", "period": "宋", "type": "诗", "title": "不見陽城驛", "paragraphs": ["不見陽城驛，空吟昔人詩。", "誰改避賢郵，唱首元微之。", "微之謫江陵，顦悴爲判司。", "路宿商山驛，一夕見嗟咨。", "所嗟陽道州，抗直貞元時。", "時亦被斥逐，南荒終一麾。", "題詩改驛名，格力何高奇。", "樂天在翰林，亦和遷客詞。", "遂使道州名，光與日月馳。", "是後數十年，借問經者誰。", "留題富水驛，始見杜紫微。", "紫微言驛名，不合輕改移。", "欲遣朝天者，惕然知在茲。", "一以諱事神，名呼不忍爲。", "一以名警衆，名存教可施。", "爲善雖不同，同歸化之基。", "邇來又百稔，編集空鱗差。", "我遷上雒郡，罪譴身縶維。", "舊詩猶可誦，古驛殊無遺。", "富水地雖在，陽城名豈知。", "空想數君子，貫若珠纍纍。", "三章詩未泯，千古名亦隨。", "德音苟不嗣，吾道當已而。", "前賢尚如此，今我復何悲。", "題此商於驛，吟之聊自貽。"]}