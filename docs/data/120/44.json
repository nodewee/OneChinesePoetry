{"author": "王禹偁", "period": "宋", "type": "诗", "title": "讀漢文紀", "paragraphs": ["西漢十二帝，孝文最稱賢。", "百金惜人力，露臺草芊眠。", "千里却駿骨，鸞旗影遷延。", "上林慎夫人，衣短無花鈿。", "細柳周將軍，不拜容櫜鞬。", "霸業固以盛，帝道或未全。", "賈生多謫宦，鄧通終鑄錢。", "謾道膝前席，不如衣後穿。", "使我千古下，覽之一泫然。", "頼有佞倖傳，賢哉司馬遷。"]}