{"author": "李益", "period": "唐", "type": "诗", "title": "罷秩後入華山採茯苓逢道者", "paragraphs": ["委綬來名山，觀奇恣所停。", "山中若有聞，言此不死庭。", "遂逢五老人，一謂西嶽靈。", "或聞樵人語，飛去入昴星。", "授我出雲路，蒼然凌石屏。", "視之有文字，乃古黃庭經。", "左右長松列，動搖風露零。", "上蟠千年枝，陰虯負青冥。", "下結九秋霰，流膏爲茯苓。", "取之砂石間，異若龜鶴形。", "況聞秦宮女，華髮變已青。", "有如上帝心，與我千萬齡。", "始疑有仙骨，鍊魂可永寧。", "何事逐豪遊，飲啄以羶腥。", "神物亦自閟，風雷護此扃。", "欲傳山中寶，回策忽已暝。", "乃悲世上人，求醒終不醒。"]}