{"author": "李端", "period": "唐", "type": "诗", "title": "贈岐山姜明府", "paragraphs": ["昨夜聞山雨，歸心便似遲。", "幾迴驚葉落，即到白頭時。", "雁影將魂去，蟲聲與淚期。", "馬卿兼病老，宋玉對秋悲。", "謝客纔爲別，陶公已見思。", "非關口腹累，自是雪霜姿。", "釀酒栽黃菊，炊粳折綠葵。", "山河方入望，風日正宜詩。", "牧豎寒騎馬，邊烽晚立旗。", "蘭凋猶有氣，柳脆不成絲。", "別後如相問，高僧知所之。"]}