{"author": "李端", "period": "唐", "type": "诗", "title": "長安書事寄薛戴", "paragraphs": ["朔雁去成行，哀蟬響如昨。", "時芳一憔悴，暮序何蕭索。", "笑語且無聊，逢迎多約略。", "三山不可見，百歲空揮霍。", "故事盡爲愁，新知無復樂。", "夫君又離別，而我加寂寞。", "惠遠縱相尋，陶潛祗獨酌。", "主人恩則厚，客子才自薄。", "委曲見提攜，因循成蹇剝。", "論邊書未上，招隱詩還作。", "貴者已朝餐，豈能敦宿諾。", "飛禽雖失樹，流水長思壑。", "千里寄瓊枝，夢寐青山郭。"]}