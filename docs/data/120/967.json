{"author": "王建", "period": "唐", "type": "诗", "title": "聞故人自征戍回", "paragraphs": ["昔聞著征戍，三年一還鄉。", "今來不換兵，須死在戰場。", "念子無氣力，徒學事戎行。", "少年得生還，有同墮穹蒼。", "自去報爾家，再行上高堂。", "爾弟修廢櫪，爾母縫新裳。", "恍恍恐不真，猶未苦承望。", "每日空出城，畏渴攜壺漿。", "安得縮地經，忽使在我傍。", "亦知遠行勞，人悴馬玄黃。", "慎莫多停留，苦我居者腸。"]}