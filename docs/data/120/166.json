{"author": "李益", "period": "唐", "type": "诗", "title": "入華山訪隱者經仙人石壇", "paragraphs": ["三考四嶽下，官曹少休沐。", "久負青山諾，今還獲所欲。", "嘗聞玉清洞，金簡受玄籙。", "夙駕昇天行，雲遊恣霞宿。", "平明矯輕策，捫石入空曲。", "仙人古石壇，苔遶青瑤局。", "陽桂凌煙紫，陰蘿冒水綠。", "隔世聞丹經，懸泉注明玉。", "前驚羽人會，白日天居肅。", "問我將致辭，笑之自相目。", "竦身雲遂起，仰見雙白鵠。", "墮其一紙書，文字類鳥足。", "視之了不識，三返又三復。", "歸來問方士，舉世莫解讀。", "何必若蜉蝣，然後爲跼促。", "鄙哉宦遊子，身志俱降辱。", "再往不及期，勞歌叩山木。"]}