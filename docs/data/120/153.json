{"author": "李益", "period": "唐", "type": "诗", "title": "秋晚溪中寄懷大理齊司直", "paragraphs": ["鳳翔屬明代，羽翼文葳蕤。", "崑崙進琪樹，飛舞下瑤池。", "振儀自西睠，東夏復分釐。", "國典唯平法，伊人方在斯。", "荒嶽寧桁楊肅，芳輝蘭玉滋。", "明質鶩高景，飄颻服纓綏。", "天寒清洛苑，秋夕白雲司。", "況復空巖側，蒼蒼幽桂期。", "歲寒坐流霰，山川猶別離。", "浩思憑尊酒，氛氳獨含辭。"]}