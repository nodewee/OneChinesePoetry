{"author": "司空曙", "period": "唐", "type": "诗", "title": "長林令衞象餳絲結歌", "paragraphs": ["主人琱盤盤素絲，寒女眷眷墨子悲。", "乃言假使餳爲之，八珍重沓失顏色。", "手援玉筯不敢持，始狀芙蓉新出水。", "仰坼重衣傾萬蕊，又如合歡交亂枝。", "紅茸向暮花參差，吳蠶絡繭抽尚絕。", "細縷纖毫看欲滅，雪髮羞垂倭墮鬟。", "繡囊畏並茱萸結，我愛此絲巧。", "妙絕世間無，爲君作歌陳座隅。"]}