{"author": "王建", "period": "唐", "type": "诗", "title": "留別舍弟", "paragraphs": ["孤賤相長育，未曾爲遠遊。", "誰不重歡愛，晨昏闕珍羞。", "出門念衣車，草木當窮秋。", "非疾有憂歎，實爲人子尤。", "世情本難合，對面隔山丘。", "況復干戈地，儒夫何所投。", "與爾俱長成，尚爲溝壑憂。", "豈非輕歲月，少小不勤修。", "從今解思量，勉力謀善猷。", "但得成爾身，衣食寧我求。", "固合受此訓，墮慢爲身羞。", "歲暮當歸來，慎莫懷遠遊。"]}