{"author": "盧綸", "period": "唐", "type": "诗", "title": "割飛二刀子歌", "paragraphs": ["我家有翦刀，人云鬼國鐵。", "裁羅裁綺無鈍時，用來三年一股折。", "南中匠人淳用鋼，再令盤屈隨手傷。", "改鍛割飛二刀子，色迎霽雪鋒含霜。", "兩條神物秋冰薄，刃淬初蟾鞘金錯。", "越戟吳鉤不足誇，斬犀切玉應懷怍。", "日試曾磨漢水邊，掌中恄慄聲冷然。", "神驚魄悸却收得，刃頭已吐微微煙。", "刀乎刀乎何燁燁，魑魅須藏怪須懾。", "若非良工變爾形，只向裁縫委箱篋。"]}