{"author": "王建", "period": "唐", "type": "诗", "title": "元日早朝", "paragraphs": ["大國禮樂備，萬邦朝元正。", "東方色未動，冠劒門已盈。", "帝居在蓬萊，肅肅鐘漏清。", "將軍領羽林，持戟巡宮城。", "翠華皆宿陳，雪仗羅天兵。", "庭燎遠煌煌，旗上日月明。", "聖人龍火衣，寢殿開旋扃。", "龍樓橫紫煙，宮女天中行。", "六蕃倍位次，衣服各異形。", "舉頭看玉牌，不識宮殿名。", "左右雉扇開，蹈舞分滿庭。", "朝服帶金玉，珊珊相觸聲。", "泰階備雅樂，九奏鸞鳳鳴。", "裴回慶雲中，竽磬寒錚錚。", "三公再獻壽，上帝錫永貞。", "天明告四方，羣后保太平。"]}