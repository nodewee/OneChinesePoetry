{"author": "張碧", "period": "唐", "type": "诗", "title": "鴻溝", "paragraphs": ["毒龍銜日天地昏，八紘靉靆生愁雲。", "秦園走鹿無藏處，紛紛爭處蜂成羣。", "四溟波立鯨相吞，蕩搖五岳崩山根。", "魚蝦舞浪狂鰍鯤，龍蛇膽戰登鴻門。", "星旗羽鏃強者尊，黑風白雨東西屯。", "山河欲拆人煙分，壯士鼓勇君王存。", "項莊憤氣吐不得，亞父斗聲天上聞。", "玉光墮地驚崑崙，留侯氣魄吞太華。", "舌頭一寸生陽春，神農女媧愁不言。", "蛇枯老媼啼淚痕，星曹定秤秤王孫。", "項籍骨輕迷精魂，沛公仰面爭乾坤。", "須臾垓下賊星起，歌聲繚繞悽人耳。", "吳娃捧酒橫秋波，霜天月照空城壘。", "力拔山兮忽到此，騅嘶懶渡烏江水。", "新豐瑞色生樓臺，西楚寒蒿哭愁鬼。", "三尺霜鳴金匣裏，神光一掉八千里。", "漢皇驟馬意氣生，西南掃地迎天子。"]}