{"author": "長孫佐輔", "period": "唐", "type": "诗", "title": "古宮怨", "paragraphs": ["窗前好樹名玫瑰，去年花落今年開。", "無情春色尚識返，君心忽斷何時來。", "憶昔妝成候僊仗，宮璅玲瓏日新上。", "拊心却笑西子嚬，掩鼻誰憂鄭姬謗。", "草染文章衣下履，花黏甲乙牀前帳。", "三千玉貌休自誇，十二金釵獨相向。", "盛衰傾奪欲何如，嬌愛翻悲逐佞諛。", "重遠豈能慙沼鵠，棄前方見泣船魚。", "看籠不記薰龍腦，詠扇空曾禿鼠鬚。", "始喜類蘿新託柏，終傷如薺却甘荼。", "院深獨開還獨閉，鸚鵡驚飛苔覆地。", "滿箱舊賜前日衣，漬枕新垂夜來淚。", "痕多開鏡照還悲，綠髻青蛾尚未衰。", "莫道新縑長絕比，猶逢故劒會相追。"]}