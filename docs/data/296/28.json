{"author": "楊萬里", "period": "宋", "type": "诗", "title": "再和雲龍歌留陸務觀西湖小集且督戰云", "paragraphs": ["我願身爲雲，東野化爲龍。", "龍會入淵雲入岫，韓子却要長相逢。", "作意相尋偏不值，不知今年是何歲。", "剡藤玉板贈一番，廷珪烏丸灑未乾。", "乃是故人陸浚儀，詩骨點化黄金丹。", "謂宜天祿貯劉向，不然亦合雲臺上。", "却令去索催租錢，枉却清風明月三千篇。", "夜裝明發走不徹，半篙刺碎嚴灘月。", "老夫不願萬戶侯，但願與君酒船萬斛同拍浮。", "老夫不怯故將軍，但怯與君筆陣千里相追奔。", "少陵浣花舊時屋，太白青山何處墳。", "二仙死可埋丘阜，二仙生可著韋布。", "名挂廣寒宮裏樹，非煙非雲亦非霧，長使玉皇掉頭誦渠句。", "詩府誰得玉𥫽開，詩壇誰授黄鉞來。", "留君不住君急回，不道西出陽關無此杯。", "西山金盆儘渠頹，斯游明日方懷哉。"]}