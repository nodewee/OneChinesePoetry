{"author": "于頔", "period": "唐", "type": "诗", "title": "郡齋臥疾贈晝上人", "paragraphs": ["夙陪翰墨徒，深論窮文格。", "麗則風騷後，公然我詞客。", "晚依方外友，極理探精賾。", "吻合南北宗，晝公我禪伯。", "尤明性不染，故我行貞白。", "隨順令得解，故我言芳澤。", "霅水漾清潯，吳山橫碧岑。", "含珠復蘊玉，價重雙南金。", "的皪曜奇彩，淒清流雅音。", "商聲發楚調，調切譜瑤琴。", "吳山爲我高，霅水爲我深。", "萬景徒有象，孤雲本無心。", "衆木豈無聲，椅桐有清響。", "衆耳豈不聆，鍾期有真賞。", "高潔古人操，素懷夙所仰。", "覿君冰雪姿，祛我淫滯想。", "常吟柳惲詩，苕浦久相思。", "逮此遠爲郡，蘋洲芳草衰。", "逢師年臘長，值我病容羸。", "共話無生理，聊用契心期。"]}