{"author": "李德裕", "period": "唐", "type": "诗", "title": "東郡懷古二首 陽給事", "paragraphs": ["宋氏遠家左，豺狼滿中州。", "陽君守滑臺，終古垂英猷。", "數仞城既毀，萬夫心莫留。", "跳身入飛鏃，免胄臨霜矛。", "畢命在旗下，僵尸橫道周。", "義風激河汴，壯氣淪山丘。", "嗟爾抱忠烈，古來誰與儔。", "就烹感漢使，握節悲陽秋。", "顏子綴清藻，鏗然如素璆。", "徘徊望故壘，尚想精魂遊。"]}