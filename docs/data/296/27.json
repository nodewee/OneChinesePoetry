{"author": "楊萬里", "period": "宋", "type": "诗", "title": "雲龍歌調陸務觀", "paragraphs": ["墨池楊子雲，雲間陸士龍。", "天憎二子巧言語，只遣相別無相逢。", "長安市上忽再值，向來一別三千歲。", "王母桃花落幾番，北斗柄爛銀河乾。", "雙鬢成絲絲似雪，兩翁對面面如丹。", "借問別來各何向，渭水東流我西上。", "金印斗大直幾錢，錦囊山齊今幾篇。", "詩家不愁吟不徹，只愁天地無風月。", "君不見漢家平津侯，東閣冠蓋如雲浮。", "又不見當時大將軍，公卿雅拜如星奔。", "祗今雲散星亦散，也無鹿登臺榭羊登墳。", "何時與君上廬阜，都將硯水供瀑布。", "磨鎌更斫扶桑樹，擣皮作紙裁煙霧，雲錦天機織詩句。", "孤山海棠今已開，上巳未有游人來。", "與君火急到一回，一杯一杯復一杯。", "管他玉山頹不頹，詩名於我何有哉。"]}