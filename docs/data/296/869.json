{"author": "李涉", "period": "唐", "type": "诗", "title": "岳陽別張[祜]", "paragraphs": ["十年蹭蹬爲逐臣，鬢毛白盡巴江春。", "鹿鳴猨嘯雖寂寞，水蛟山魅多精神。", "山瘧困中聞有赦，死灰不望光陰借。", "半夜州符喚牧童，虛教衰病生驚怕。", "巫峽洞庭千里餘，蠻陬水國何親疎。", "由來真宰不宰我，徒勞歎者懷吹噓。", "霸橋昔與張生別，萬變桑田何處說。", "龍蛇縱在沒泥塗，長衢却爲駑駘設。", "愛君氣堅風骨峭，文章真把江淹笑。", "洛下諸生懼刺先，烏鳶不得齊鷹鷂。", "岳陽西南湖上寺，水閣松房遍文字。", "新釘張生一首詩，自餘吟著皆無味。", "策馬前途須努力，莫學龍鍾虛歎息。"]}