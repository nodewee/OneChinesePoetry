{"author": "楊萬里", "period": "宋", "type": "诗", "title": "醉卧海棠圖歌贈陸務觀", "paragraphs": ["帝城二三月，海堂一萬株。", "向來青女拉滕六，戲與一撼即日枯。", "東皇夜遣司花女，手挼紅藍滴清露。", "染成片片浄練酥，亂點梢梢酣日樹。", "蓬萊仙人約老翁，寄牋招喚陸龜蒙，爲花一醉也不惜。", "就中一事最奇特，海棠兩岸繡帷裳，是間橫著雙胡床。", "龜蒙踞床忽倒卧，烏紗自落非風墮。", "落花滿面雪霏霏，起來索筆手如飛。", "卧來起來都是韻，是醉是醒君莫問。", "好箇海棠花下醉卧圖，如今畫手誰姓吳。"]}