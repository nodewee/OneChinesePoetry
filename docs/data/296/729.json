{"author": "李德裕", "period": "唐", "type": "诗", "title": "鴛鴦篇", "paragraphs": ["君不見昔時同心人，化作鴛鴦鳥。", "和鳴一夕不暫離，交頸千年尚爲少。", "二月草菲菲，山櫻花未稀。", "金塘風日好，何處不相依？既逢解佩游女，更值凌波宓妃。", "精光搖翠蓋，麗色映珠璣。", "雙影相伴，雙心莫違。", "淹留碧沙上，蕩漾洗紅衣。", "春光兮宛轉，嬉遊兮未反。", "宿莫近天泉池，飛莫近長洲苑。", "爾願歡愛不相忘，須去人間羅網遠。", "南有瀟湘洲，且爲千里遊。", "洞庭無苦寒，沅江多碧流。", "昔爲薄命妾，無日不含愁。", "今爲水中鳥，頡頏自相求。", "洛陽女兒在青閣，二月羅衣輕更薄。", "金泥文彩未足珍，畫作鴛鴦始堪著。", "亦有少婦破瓜年，春閨無伴獨嬋娟。", "夜夜學織連枝錦，織作鴛鴦人共憐。", "悠悠湘水濱，清淺漾初蘋。", "菖花發豔無人識，江柳逶迤空自春。", "唯憐獨鶴依琴曲，更念孤鸞隱鏡塵。", "願作鴛鴦被，長覆有情人。"]}