{"author": "楊萬里", "period": "宋", "type": "诗", "title": "行路難五首  其一", "paragraphs": ["君不見河陽花，今如泥土昔如霞。", "君不見武昌柳，春作金絲秋作帚。", "人生馬耳射東風，柳色桃花却長久。", "秦時東陵千戶侯，華蟲被體腰蒼璆。", "漢初沛邑刀筆吏，折腰如磬頭搶地。", "蕭相厥初謁邵平，中廷百拜百不應。", "邵平後來謁蕭相，故侯一拜一惆悵。", "萬事反覆何所無，二子豈是大丈夫。", "窮通流坎皆偶爾，摶扶未必賢槍榆。", "華胥別是一天地，醉鄉何曾有生死。", "儂欲與君歸去來，千愁萬恨付一杯。"]}