{"author": "李涉", "period": "唐", "type": "诗", "title": "醉中贈崔膺", "paragraphs": ["與君兄弟匡嶺故，與君相逢揚子渡。", "白浪南分吳塞雲，綠楊深入隋宮路。", "隋家文物今雖改，舞館歌臺基尚在。", "煬帝陵邊草木深，汴河流水空歸海。", "古今悠悠人自別，此地繁華終未歇。", "大道青樓夾翠煙，瓊墀繡帳開明月。", "與君一言兩相許，外捨形骸中爾女。", "揚州歌酒不可追，洛神映箔湘妃語。", "白馬黃金爲身置，誰能獨羨他人醉。", "暫到香爐一夕間，能展愁眉百世事。", "君看白日光如箭，一度別來顏色變。", "早謀侯印佩腰間，莫遣看花鬢如霰。"]}