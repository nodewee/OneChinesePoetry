{"author": "劉言史", "period": "唐", "type": "诗", "title": "葛巾歌", "paragraphs": ["一片白葛巾，潛夫自能結。", "籬邊折枯蒿，聊用簪華髮。", "有時醉倒長松側，酒醒不見心還憶。", "谷鳥銜將却趁來，野風吹去還尋得。", "十年紫竹溪南住，跡同玄豹依深霧。", "草堂窗底漉春醅，山寺門前逢暮雨。", "臨汝袁郎得相見，閑雲引到東陽縣。", "魯性將他類此身，還拈野物贈傍人。", "空留梲杖犢鼻褌，濛濛煙雨歸山村。"]}