{"author": "孟簡", "period": "唐", "type": "诗", "title": "詠歐陽行周事", "paragraphs": ["有客西北逐，驅馬次太原。", "太原有佳人，神豔照行雲。", "座上轉橫波，流光注夫君。", "夫君意蕩漾，即日相交歡。", "定情非一詞，結念誓青山。", "生死不變易，中誠無間言。", "此爲太學徒，彼屬北府官。", "中夜欲相從，嚴城限軍門。", "白日欲同居，君畏仁人聞。", "忽如隴頭水，坐作東西分。", "驚離腸千結，滴淚眼雙昏。", "本達京師迴，賀期相追攀。", "宿約始乖阻，彼憂已纏緜。", "高髻若黃鸝，危鬢如玉蟬。", "纖手自整理，剪刀斷其根。", "柔情託侍兒，爲我遺所歡。", "所歡使者來，侍兒因復前。", "抆淚取遺寄，深誠祈爲傳。", "封來贈君子，願言慰窮泉。", "使者迴復命，遲遲蓄悲酸。", "詹生喜言旋，倒屨走迎門。", "長跪聽未畢，驚傷涕漣漣。", "不飲亦不食，哀心百千端。", "襟情一夕空，精爽旦日殘。", "哀哉浩然氣，潰散歸化元。", "短生雖別離，長夜無阻難。", "雙魂終會合，兩劒遂蜿蜒。", "丈夫早通脫，巧笑安能干。", "防身本苦節，一去何由還。", "後生莫沈迷，沈迷喪其真。"]}