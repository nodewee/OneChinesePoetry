{"author": "楊萬里", "period": "宋", "type": "诗", "title": "初秋玩月", "paragraphs": ["月華只是尋常月，如何入秋頓清絕。", "潑在中庭滿地冰，飛上寒窗一堂雪。", "今宵無雨風亦無，涼氣却如風雨餘。", "九州四海幾人看，作意獨來尋老夫。", "仙人餐霞嚥朝日，老夫不願受此術。", "不如掇月入杯中，酒浪月波供一吸。", "老夫病肺怯清秋，對酒不飲月莫愁。", "老夫未眠月未落，相伴且到三更頭。"]}