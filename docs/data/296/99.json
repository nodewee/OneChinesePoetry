{"author": "楊萬里", "period": "宋", "type": "诗", "title": "跋尤延之左司所藏光堯御書歌", "paragraphs": ["鸞臺長史老野僧，月前病鶴霜後蠅。", "文書海裏衮不了，黑花亂發雙眼睛。", "故人同舍尤太史，敲門未揖心先喜。", "袖中傾下十斛珠，五色光芒射窗几。", "自言天風來帝旁，拾得復古殿中雲一張。", "向來太上坐朝罷，勝日光風花柳暇。", "浣花仄理冰雪容，宣城雞距針芒鋒。", "天顔有喜聊小試，西京書目供游戲。", "韓彭衛霍欣掛名，舒向卿雲感書字。", "漢廷多少失意人，九京寸恨不作塵。", "一朝翻入聖筆底，昭回之光喚渠起。", "小臣濫巾縫掖行，手抄孝經不徹章。", "何曾下筆寫史漢，再拜恭覽汗透裳。", "太史結廬伴鷗鷺，錫山山下荆溪渡。", "紅光紫氣上燭天，箇是深藏寶書處。"]}