{"author": "李德裕", "period": "唐", "type": "诗", "title": "東郡懷古二首 王京兆", "paragraphs": ["河水昔將決，衝波溢川潯。", "崢嶸金堤下，噴薄風雷音。", "投馬災未弭，爲魚歎方深。", "惟公執珪璧，誓與身俱沈。", "誠信不虛發，神明宜爾臨。", "湍流自此回，咫尺焉能侵。", "逮我守東郡，悽然懷所欽。", "雖非識君面，自謂知君心。", "意氣苟相合，神明無古今。", "登城見遺廟，日夕空悲吟。"]}