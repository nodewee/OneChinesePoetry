{"author": "李德裕", "period": "唐", "type": "诗", "title": "追和太師顏公同清遠道士遊虎丘寺", "paragraphs": ["茂苑有靈峰，嗟余未遊觀。", "藏山半平陸，壞谷爲高岸。", "岡繞數仞牆，巖潛千丈幹。", "乃知造化意，回斡資奇玩。", "鏐騰昔虎踞，劒沒嘗龍煥。", "潭黛入海底，崟岑聳霄半。", "層巒未升日，哀狖寧知旦。", "綠篠夏凝陰，碧林秋不換。", "冥搜既窈窕，回望何蕭散。", "川晴嵐氣收，江春雜英亂。", "逸人綴清藻，前哲留篇翰。", "共扣哀玉音，皆舒文繡段。", "難追彥回賞，徒起興公歎。", "一夕如再升，含毫星斗爛。"]}