{"author": "劉言史", "period": "唐", "type": "诗", "title": "買花謠", "paragraphs": ["杜陵村人不田穡，入谷經谿復緣壁。", "每至南山草木春，即向侯家取金碧。", "幽豔凝華春景曙，林夫移得將何處。", "蝶惜芳叢送下山，尋斷孤香始回去。", "豪少居連鳷鵲東，千金使買一株紅。", "院多花少栽未得，零落綠娥纖指中。", "咸陽親戚長安里，無限將金買花子。", "澆紅溼綠千萬家，青絲玉轤聲啞啞。"]}