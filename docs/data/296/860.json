{"author": "李涉", "period": "唐", "type": "诗", "title": "與弟渤新羅劒歌", "paragraphs": ["我有神劒異人與，暗中往往精靈語。", "識者知從東海來，來時一夜因風雨。", "長河臨曉北斗殘，秋水露背青螭寒。", "昨夜大梁城下宿，不借𨁂跌光顏看。", "刃邊颯颯塵沙缺，瘢痕半是蛟龍血。", "雷煥張華久已無，沉冤知向何人說。", "我有愛弟都九江，一條直氣今無雙。", "青光好去莫惆悵，必斬長鯨須少壯。"]}