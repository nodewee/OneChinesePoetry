{"author": "長孫佐輔", "period": "唐", "type": "诗", "title": "山行書事", "paragraphs": ["日落風䬘䬘，驅車行遠郊。", "中心有所悲，古墓穿黃茅。", "茅中狐兔窠，四面烏鳶巢。", "鬼火時獨出，人煙不相交。", "行行近破村，一徑欹還坳。", "迎霜聽蟋蟀，向月看蠨蛸。", "翁喜客來至，客來羞廚庖。", "濁醪誇潑蟻，時果仍新苞。", "相勸對寒燈，呼兒爇枯梢。", "性朴頗近古，其言無斗筲。", "憂歡世上幷，歲月途中拋。", "誰知問津客，空作楊雄嘲。"]}