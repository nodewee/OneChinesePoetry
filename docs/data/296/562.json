{"author": "李渤", "period": "唐", "type": "诗", "title": "喜弟淑再至爲長歌", "paragraphs": ["前年別時秋九月，白露吹霜金吹烈。", "離鴻一別影初分，淚袖雙揮心哽咽。", "別來幾度得音書，南岳知□□□□。", "廬山峨峨倚天碧，捧排空崖千萬尺。", "社牓長題高士名，食堂每記雲山跡。", "我本開雲此山住，偶爲名利相縈誤。", "自負心機四十年，羞聞社客山中篇。", "憂時魂夢憶歸路，覺來疑在林中眠。", "昨日亭前烏鵲喜，果得今朝爾來此。", "吾吟行路五十篇，盡說江南數千里。", "自憐兄弟今五人，共縈儒素家尚貧。", "雖然廩餼各不一，就中總免拘常倫。", "長兄年少曾落托，拔劒沙場隨衛霍。", "口裏雖譚周孔文，懷中不舍孫吳略。", "次兄一生能苦節，夏聚流螢冬映雪。", "非論疾惡志如霜，更覺臨泉心似鐵。", "第三之兄更奇異，昂昂獨負青雲志。", "下看金玉不如泥，肯道王侯身可貴。", "却愁清逸不干時，高蹤大器無人知。", "倘逢感激許然諾，必能萬古留清規。", "念爾年來方二十，夙夜孜孜能獨立。", "卷中筆落星漢搖，洞裏丹靈鬼神泣。", "嗟余流浪心最狂，十年學劒逢時康。", "心中不解事拘束，世間談笑多相妨。", "廣海青山殊未足，逢著高樓還醉宿。", "朝走安公櫪上駒，暮倫陶令籬邊菊。", "近來詩思殊無況，苦被時流不相放。", "雲騰浪走勢未衰，鶴膝蜂腰豈能障。", "送爾爲文殊不識，貴從一一傳胷臆。", "若到湖南見紫霄，會須待我同攀陟。"]}