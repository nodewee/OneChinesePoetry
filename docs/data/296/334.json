{"author": "劉言史", "period": "唐", "type": "诗", "title": "觀繩伎", "paragraphs": ["泰陵遺樂何最珍，綵繩冉冉天仙人。", "廣場寒食風日好，百夫伐鼓錦臂新。", "銀畫青綃抹雲髮，高處綺羅香更切。", "重肩接立三四層，著屐背行仍應節。", "兩邊丸劒漸相迎，側身交步何輕盈。", "閃然欲落却收得，萬人肉上寒毛生。", "危機險勢無不有，倒挂纖腰學垂柳。", "下來一一芙蓉姿，粉薄鈿稀態轉奇。", "坐中還有沾巾者，曾見先皇初教時。"]}