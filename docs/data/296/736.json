{"author": "李德裕", "period": "唐", "type": "诗", "title": "懷山居邀松陽子同作", "paragraphs": ["我有愛山心，如飢復如渴。", "出谷一年餘，常疑十年別。", "春思巖花爛，夏憶寒泉冽。", "秋憶泛蘭巵，冬思玩松雪。", "晨思小山桂，暝憶深潭月。", "醉憶剖紅梨，飯思食紫蕨。", "坐思藤蘿密，步憶莓苔滑。", "晝夜百刻中，愁腸幾回絕。", "每念羊叔子，言之豈常輟。", "人生不如意，十乃居七八。", "我未及懸輿，今猶佩朝紱。", "焉能逐麋鹿，便得遊林樾。", "范恣滄波舟，張懷赤松列。", "惟應詎身恤，豈敢忘臣節。", "器滿自當欹，物盈終有缺。", "從茲返樵徑，庶可希前哲。"]}