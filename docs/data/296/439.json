{"author": "張瀛", "period": "唐", "type": "诗", "title": "贈琴棋僧歌", "paragraphs": ["我嘗聽師法一說，波上蓮花水中月。", "不垢不淨是色空，無法無空亦無滅。", "我嘗聽師禪一觀，浪溢鰲頭蟾魄滿。", "河沙世界盡空空，一寸寒灰冷燈畔。", "我又聽師琴一撫，長松喚住秋山雨。", "弦中雅弄若鏗金，指下寒泉流太古。", "我又聽師棋一著，山頂坐沈紅日腳。", "阿誰稱是國手人，羅浮道士賭却鶴。", "輸却藥，法懷斟下紅霞丹，束手不敢爭頭角。"]}