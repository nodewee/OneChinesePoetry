{"author": "劉言史", "period": "唐", "type": "诗", "title": "王中丞宅夜觀舞胡騰", "paragraphs": ["石國胡兒人見少，蹲舞尊前急如鳥。", "織成蕃帽虛頂尖，細氎胡衫雙袖小。", "手中拋下蒲萄盞，西顧忽思鄉路遠。", "跳身轉轂寶帶鳴，弄脚繽紛錦靴軟。", "四座無言皆瞪目，橫笛琵琶徧頭促。", "亂騰新毯雪朱毛，傍拂輕花下紅燭。", "酒闌舞罷絲管絕，木槿花西見殘月。"]}