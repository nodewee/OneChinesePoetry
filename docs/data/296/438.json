{"author": "張碧", "period": "唐", "type": "诗", "title": "山居雨霽即事", "paragraphs": ["結茅蒼嶺下，自與喧卑隔。", "況值雷雨晴，郊原轉岑寂。", "出門看反照，繞屋殘溜滴。", "古路絕人行，荒陂響螻蟈。", "籬崩瓜豆蔓，圃壞牛羊跡。", "斷續古祠鴉，高低遠村笛。", "喜聞東臯潤，欲往未通屐。", "杖策試危橋，攀蘿瞰苔壁。", "鄰翁夜相訪，緩酌聊跂石。", "新月出汙尊，浮雲在巾舃。", "常隳腐儒操，謬習經邦畫。", "有待時未知，非關慕沮溺。"]}