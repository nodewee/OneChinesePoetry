{"author": "長孫佐輔", "period": "唐", "type": "诗", "title": "對鏡吟", "paragraphs": ["憶昔逢君新納娉，青銅鑄出千年鏡。", "意憐光彩固無瑕，義比恩情永相映。", "每將鑒面兼鑒心，鑒來不輟情逾深。", "君非結心空結帶，結處尚新恩已背。", "開簾覽鏡悲難語，對面相看孟門阻。", "掩匣徒慙雙鳳飛，懸臺欲效孤鸞舞。", "昔日照來人共許，今朝照罷自生疑。", "鏡上有塵猶可淬，君恩詎肯無迴時。"]}