{"author": "劉言史", "period": "唐", "type": "诗", "title": "送婆羅門歸本國", "paragraphs": ["剎利王孫字迦攝，竹錐橫寫叱蘿葉。", "遙知漢地未有經，手牽白馬遶天行。", "龜茲磧西胡雪黑，大師凍死來不得。", "地盡年深始到船，海裏更行三十國。", "行多耳斷金環落，冉冉悠悠不停脚。", "馬死經留却去時，往來應盡一生期。", "出漠獨行人絕處，磧西天漏雨絲絲。"]}