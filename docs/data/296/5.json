{"author": "楊萬里", "period": "宋", "type": "诗", "title": "代賀郊祀慶成二首", "paragraphs": ["聖主勤民歲自豐，德威懷遠塞塵空。", "鬰金祼鬯周茅屋，瑄玉親郊漢竹宮。", "已刺六經新作制，却追三代與同風。", "雞竿更霈如天澤，殿柳宸梅雪正融。", "天爲君王幸泰禋，飛雵疎雨凈香塵。", "金波玉李浮蒼璧，風馬雲車降紫旻。", "萬寶豐年貞上瑞，八方和氣藹成春。", "受釐未肯專宣室，鴻號還將壽兩親。"]}