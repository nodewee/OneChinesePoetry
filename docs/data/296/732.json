{"author": "李德裕", "period": "唐", "type": "诗", "title": "憶平泉山居贈沈吏部一首", "paragraphs": ["昔聞羊叔子，茅屋在東渠。", "豈不念歸路，徘徊畏簡書。", "乃知軒冕客，自與田園疎。", "歿世有遺恨，精誠何所如。", "嗟予寡時用，夙志在林閭。", "雖抱山水癖，敢希仁智居。", "清泉繞舍下，修竹蔭庭除。", "幽徑松蓋密，小池蓮葉初。", "從來有好鳥，近復躍鯈魚。", "少室映川陸，鳴臯對蓬廬。", "張何舊寮寀，相勉在懸輿。", "常恐似伯玉，瞻前慙魏舒。"]}