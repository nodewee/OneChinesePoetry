{"author": "楊萬里", "period": "宋", "type": "诗", "title": "秋雨蚤作有歎", "paragraphs": ["細雨澹無質，安得更有聲。", "如何却作泥，亦能妨晨征。", "宿昔忽過暄，心知非堅晴。", "何須暄晴極，然後寒雨生。", "寒暄使人覺，妙物亦何曾。", "翦翦自神妙，無乃與物矜。", "造物本非作，觀者或强名。", "老夫近稍聾，此事無暇聽。", "平生感秋至，此意念已平。", "獨念老病身，頗不耐夙興。", "何時歸故園，晏眠閉柴荆。", "鳴鷄亦不留，好夢無吾驚。", "他年憶此詩，惘如宿酒醒。", "思歸已可喜，而況真歸耕。"]}