{"author": "李德裕", "period": "唐", "type": "诗", "title": "南梁行", "paragraphs": ["江南鬱鬱春草長，悠悠漢水浮清光。", "雜英飛盡空和景，綠楊陰重官舍靜。", "此時醉客縱橫書，公言可薦承明廬。", "青天詔下寵光至，頒籍金閨徵石渠。", "重歸山路煙嵐隔，巫山未深晚花折。", "澗底紅光奪目燃，搖風有毒愁行客。", "杜鵑啼咽花亦殷，聲悲絕豔連空山。", "斜陽瞥映淺深樹，雲雨翻迷崖谷間。", "山雞錦質矜毛羽，透竹穿蘿命儔侶。", "喬木幽谷上下同，雄雌不異飛棲處。", "望秦峰迥過商顏，浪疊雲堆萬簇山。", "行盡杳冥青嶂外，九重鐘漏紫雲間。", "元和列侍明光殿，諫草初焚市朝變。", "北闕趨臣半隟塵，南梁笑客皆飛霰。", "追思感歎却昏迷，霜鬢愁吟到曉雞。", "故園歲深開斷簡，秋堂月曉掩遺袿。", "嗚嗚曉角霞輝粲，撫劒當楹一長歎。", "芻狗無由學聖賢，空持感激終昏旦。"]}