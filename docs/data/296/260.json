{"author": "楊萬里", "period": "宋", "type": "诗", "title": "送姜夔堯章謁石湖先生", "paragraphs": ["釣璜英氣橫白蜺，欬唾珠玉皆新詩。", "江山愁訴鶑爲泣，鬼神露索天洩機。", "彭蠡波心弄明月，詩星入腸肺肝裂。", "吐作春風百種花，吹散瀕湖數峰雪。", "青鞋布襪軟紅塵，千詩只博一字貧。", "吾友夷陵蕭太守，逢人說君不離口。", "袖詩東來謁老夫，慚無高價當璠璵。", "翻然却買松江艇，徑去蘇州參石湖。"]}