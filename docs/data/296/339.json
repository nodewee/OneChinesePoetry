{"author": "劉言史", "period": "唐", "type": "诗", "title": "初下東周贈孟郊", "paragraphs": ["鶴老身更卬，龜死殼亦靈。", "正信非外沿，終始全本情。", "童子不戲塵，積書就巖扃。", "身著木葉衣，養鹿兼牸耕。", "偶隨下山雲，荏苒失故程。", "漸入機險中，危思難太行。", "十髮九縷絲，悠然東周城。", "言詞野麋態，出口多累形。", "因依漢元寮，未思羇細輕。", "[冷]竈助新熱，靜砧與寒聲。", "斷蓬在門欄，豈當桃李榮。", "寄食若蠹蟲，侵損利微生。", "固非拙爲強，懦劣外療幷。", "素堅冰蘖心，潔持保堅貞。", "修文返正風，刊字齊古經。", "慙將衰末分，高棲喧世名。"]}