{"author": "楊萬里", "period": "宋", "type": "诗", "title": "行路難五首  其五", "paragraphs": ["造化小兒不耐閑，阿兄阿姊一似顛。", "兩手雙弄赤白丸，來來去去繞青天。", "赤丸才向西山沒，白丸又向東山出。", "只銷三萬六千回，雪色少年成皺鐵，鐵色頭鬚却成雪。", "雙丸繞從地下復上天，少年一入地下更不還。", "日日喜歡能幾許，況有煩惱無喜歡。", "莫言酒不到劉伶墳上土，劉伶在時一醉曾三年。", "明珠一百斛，更添百斛也只心不足。", "侯印十九枚，更添一倍也只眉不開。", "先生笑渠不行樂，莫教人笑先生錯。"]}