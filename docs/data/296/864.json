{"author": "李涉", "period": "唐", "type": "诗", "title": "春山三朅來 一", "paragraphs": ["釣魚朅來春日暖，沿溪不厭舟行緩。", "野竹初栽碧玉長，澄潭欲下青絲短。", "昔人避世兼避讐，暮棲雲外朝悠悠。", "我今無事亦如此，赤鯉忽到長竿頭。", "汎汎隨波凡幾里，碧莎如煙沙似砥。", "瘦壁橫空怪石危，山花鬬日禽爭水。", "有時帶月歸扣舷，身閑自是漁家仙。"]}