{"author": "楊萬里", "period": "宋", "type": "诗", "title": "贈都下寫真葉德明", "paragraphs": ["我昔山林人不識，或疑謫仙或狂客。", "仰看青天不看人，醉裏那知眼青白。", "一攜破硯入長安，素衣成緇綠鬢斑。", "上林麒麟著野馬，滄洲鷗鷺綴孔鸞。", "漢宮威儀既不入貴人樣，灞橋風雪又不見詩人相。", "不須覽鏡照清溪，我亦自憎塵俗狀。", "葉君著眼秋月明，葉君下筆秋風生。", "市人請畫即唾駡，只寫龍章鳳姿公與卿。", "肯來爲予寫衰貌，擲筆掉頭欣入妙。", "相逢可惜遲十年，不見詩翁昔年少。"]}