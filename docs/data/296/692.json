{"author": "李德裕", "period": "唐", "type": "诗", "title": "述夢詩四十韻", "paragraphs": ["賦命誠非薄，良時幸已遭。", "君當堯舜日，官接鳳皇曹。", "目睇煙霄闊，心驚羽翼高。", "椅梧連鶴禁，壀堄接龍韜。", "我后憐詞客，吾僚並雋髦。", "著書同陸賈，待詔比王褒。", "重價連懸璧，英詞淬寶刀。", "泉流初落澗，露滴更濡毫。", "赤豹欣來獻，彤弓喜暫櫜非煙含瑞氣，馴雉潔霜毛。", "靜室便幽獨，虛樓散鬱陶。", "花光晨豔豔，松韻晚騷騷。", "畫壁看飛鶴，仙圖見巨鼇。", "倚簷陰藥樹，落格蔓蒲桃。", "荷靜蓬池鱠，冰寒郢水醪。", "荔枝來自遠，盧橘賜仍叨。", "麝氣隨蘭澤，霜華入杏膏。", "恩光惟覺重，攜挈未爲勞。", "夕閱梨園騎，宵聞禁杖獒。", "扇回交彩翟，鵰起颺銀絛。", "轡待袁絲攬，書期蜀客操。", "盡規常謇謇，退食尚忉忉。", "龜顧垂金鈕，鸞飛曳錦袍。", "御溝楊柳弱，天廐驌驦豪。", "屢換青春直，閑隨上苑遨。", "煙低行殿竹，風拆繞牆桃。", "聚散俄成昔，悲愁益自熬。", "每懷仙駕遠，更望茂陵號。", "地接三茅嶺，川迎伍子濤。", "花迷瓜步暗，石固蒜山牢。", "蘭野凝香管，梅洲動翠篙。", "泉魚驚綵妓，溪鳥避干旄。", "感舊心猶絕，思歸首更搔。", "無聊燃[蜜]炬，誰復勸金舠。", "嵐氣朝生棟，城陰夜入濠。", "望煙歸海嶠，送鴈渡江臯。", "宛馬嘶寒櫪，吳鉤在錦弢。", "未能追狡兔，空覺長黃蒿。", "水國逾千里，風帆過萬艘。", "閱川終古恨，惟見暮滔滔。"]}