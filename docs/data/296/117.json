{"author": "楊萬里", "period": "宋", "type": "诗", "title": "跋京仲遠所藏楊補之紅綾上所作著色掀篷梅", "paragraphs": ["朔雲暗天垂到地，朔風裂山吹脫耳。", "長江萬頃一艇子，一夜雪寒不成睡。", "詩翁曉起鬢髼鬆，縮頸微掀黄篾篷。", "夜來急雪已晴了，東方一抹輕霞紅。", "江梅的皪開獨樹，篷間截入梅尺許。", "老榦新枝紫復青，花琱白玉鬚黄金。", "滿身滿面都是雪，梅雪却與霞爭明。", "不知詩翁何處得霜鋸，和雪和梅斸將去。", "恐是并州快剪刀，不然吳剛修月斧。", "下無根榦上無梢，一眼橫陳梅半腰。", "東省拈出寒蕭蕭，至今花頭雪未銷。"]}