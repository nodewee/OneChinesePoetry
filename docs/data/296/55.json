{"author": "楊萬里", "period": "宋", "type": "诗", "title": "題徐載叔雙桂樓", "paragraphs": ["遥憐天上桂華孤，月中何不種兩株。", "唐人此句真絕唱，後來詩人半語無。", "向來何夕秋風起，吹脫廣寒雙桂子。", "落向君家樓閣前，種玉開花今幾年。", "清宵雙影寫窗戶，却兼月裏成三樹。", "年年八月九月時，黄金粟綴青瑶枝。", "秋風吹香入月去，風回却带天香歸。", "容齋仙人爲作碑，誠齋老人爲作詩。", "金蟇玉兔已傳誦，莫問姮娥知不知。"]}