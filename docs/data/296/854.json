{"author": "李涉", "period": "唐", "type": "诗", "title": "題清溪鬼谷先生舊居", "paragraphs": ["翠壁開天池，青崖列雲樹。", "冰容不可狀，杳若清河霧。", "常聞先生教，指示秦儀路。", "二子才不同，逞詞過尺度。", "偶因從吏役，遠到冥棲處。", "松月想舊山，煙霞了如故。", "未遑鍊金鼎，日覺容光暮。", "萬慮隨境生，何由返真素。", "寂寞天籟息，清逈鳥聲曙。", "迴首望重重，無期挹風馭。"]}