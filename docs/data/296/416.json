{"author": "長孫佐輔", "period": "唐", "type": "诗", "title": "關山月", "paragraphs": ["淒淒還切切，戍客多離別。", "何處最傷心，關山見秋月。", "關月竟如何，由來遠近過。", "始經玄菟塞，終繞白狼河。", "忽憶秦樓婦，流光應共有。", "已得並蛾眉，還知攬纖手。", "去歲照同行，比翼復連形。", "今宵照獨立，顧影自煢煢。", "餘暉漸西落，夜夜看如昨。", "借問暎旌旗，何如鑒帷幕。", "拂曉朔風悲，蓬驚鴈不飛。", "幾時征戍罷，還向月中歸。"]}