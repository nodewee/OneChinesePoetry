{"author": "楊萬里", "period": "宋", "type": "诗", "title": "讀淵明詩", "paragraphs": ["少年喜讀書，晚悔昔草草。", "迨今得書味，又恨身已老。", "淵明非生面，穉歲識已早。", "極知人更賢，未契詩獨好。", "塵中談久睽，暇處目偶到。", "故交了無改，乃似未見寶。", "貌同覺神異，舊翫出新妙。", "琱空那有痕，滅跡不須掃。", "腹腴八珍初，天巧萬象表。", "向來心獨苦，膚見欲幽討。", "寄謝潁濱翁，何謂淡且槁。"]}