{"author": "李德裕", "period": "唐", "type": "诗", "title": "寒食日三殿侍宴奉進詩一首", "paragraphs": ["宛轉龍歌節，參差燕羽高。", "風光搖禁柳，霽色暖宮桃。", "春露明仙掌，晨霞照御袍。", "雪凝陳組練，林植聳干旄。", "廣樂初蹌鳳，神山欲抃鼇。", "鳴笳朱鷺起，疊鼓紫騂豪。", "象舞嚴金鎧，豐歌耀寶刀。", "不勞孫子法，自得太公韜。", "分席羅玄冕，行觴舉綠醪。", "彀中時落羽，橦末乍升猱。", "瑞景開陰翳，薰風散鬱陶。", "天顏歡益醉，臣節勁尤高。", "楛矢方來貢，雕弓已載櫜。", "英威揚絕漠，神算盡臨洮。", "赤縣陽和布，蒼生雨露膏。", "野平惟有麥，田闢久無蒿。", "祿秩榮三事，功勳乏一毫。", "寢謀慙汲黯，秉羽貴孫敖。", "煥若遊玄圃，歡如享太牢。", "輕生何以報，祗自比鴻毛。"]}