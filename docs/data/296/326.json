{"author": "劉言史", "period": "唐", "type": "诗", "title": "苦婦詞", "paragraphs": ["地遠易驕崇，用刑匪精研。", "哀哉苦婦身，夫死百殃纏。", "草草催出門，衣墮髮披肩。", "獨隨軍吏行，當夕余欲遷。", "來時已厭生，到此自不全。", "臨江臥黃砂，二子死在邊。", "氣噦不發聲，背頭血涓涓。", "有時強爲言，祗是尤青天。", "藳蓐無一枝，冷氣兩懸懸。", "窮荒夷教卑，骨肉病棄捐。", "況非本族音，肌露誰爲憐。", "事痛感行賓，住得貪程船。", "必當負嚴法，豈有胎孕篇。", "遊畋復釋麛，羔兔尚免鸇。", "何處擯逐深，一罪三見顛。", "校尉勳望重，幕府才且賢。", "蘭裙間珠履，食玉處花筵。", "但勿輕所暗，莫慮無人焉。"]}