{"author": "李德裕", "period": "唐", "type": "诗", "title": "夏晚有懷平泉林居", "paragraphs": ["孟夏守畏途，捨舟在徂暑。", "愀然何所念，念我龍門塢。", "密竹無蹊徑，高松有四五。", "飛泉鳴樹間，颯颯如度雨。", "菌桂秀層嶺，芳蓀媚幽渚。", "稚子候我歸，衡門獨延佇。", "誰言聖與哲，曾是不懷土。", "公旦既思周，宣尼亦念魯。", "矧余竄炎裔，日夕誰晤語。", "眷闕悲子牟，班荆感椒舉。", "悽悽視環玦，惻惻步庭廡。", "豈待莊舃吟，方知倦羈旅。"]}