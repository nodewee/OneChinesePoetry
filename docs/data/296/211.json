{"author": "楊萬里", "period": "宋", "type": "诗", "title": "丁未元日大慶殿拜表賀正", "paragraphs": ["獻歲朝未央，新霽快明發。", "晨曦耿五色，宿靄欻四徹。", "洗清萬溝瓦，銷盡一月雪。", "素光從何來，晶熒落寒笏。", "回瞻背陰處，猶藏半簷白。", "夜來有微霜，雪上辨不得。", "時於翠幕頂，拂掠見瓊屑。", "還將黄金日，正射白銀闕。", "忽然捲班出，紅綠亂眼襭。", "歸來飲屠酥，笑向兒女說。"]}