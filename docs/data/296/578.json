{"author": "韋表微", "period": "唐", "type": "诗", "title": "池州夫子廟麟臺", "paragraphs": ["二儀既閉，三象乃乖。", "聖道埋鬱，人心不開。", "上無文武，下有定哀。", "吁嗟麟兮，孰爲來哉。", "周雖不綱，孔實嗣聖。", "詩書既刪，禮樂大定。", "勸善懲惡，姦邪乃正。", "吁嗟麟兮，克昭符命。", "聖與時合，化行位尊。", "苟或乖戾，身窮道存。", "於昭魯邑，棲遲孔門。", "吁嗟麟兮，孰知其仁。", "運極數殘，德至時否。", "楚國寖廣，秦封益侈。", "牆仞迫阨，崎嶇闕里。", "吁嗟麟兮，靡有攸止。", "世治則麟，世亂則麕。", "出非其時，麋鹿同羣。", "孔不自聖，麟不自祥。", "吁嗟麟兮，天何所亡。"]}