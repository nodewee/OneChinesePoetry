{"author": "長孫佐輔", "period": "唐", "type": "诗", "title": "聞韋駙馬使君遷拜台州", "paragraphs": ["溟藩軫帝憂，見說初鳴騶。", "德勝禍先戢，情閑思自流。", "蠶殷桑柘空，廩實雀鼠稠。", "諫虎昔賜駿，安人將問牛。", "曾陪後乘光，共逐平津遊。", "旌斾擁追賞，歌鐘催獻酬。", "音徽一寂寥，貴賤雙沈浮。", "北郭乏中崖，東方稱上頭。", "躋山望百城，目盡增遐愁。", "海逼日月近，天高星漢秋。", "無階異漸鴻，有志慙馴鷗。", "終期促孤櫂，暫訪天台幽。"]}