{"author": "員興宗", "period": "宋", "type": "诗", "title": "酬新安仁孝主簿", "paragraphs": ["汴水奔流天子都，海涵百谷來羣儒。", "黑笠白袍紛盈衢，清才落筆各有徒。", "人人懷矛戈戟殳，文陣未戰磨以須。", "我方整旅備不虞，坐驚縶微黨援孤。", "聞君烈烈真丈夫，外視宮室呈廉隅。", "於時委身願投壺，亦既見止心則愉。", "聯翩折趐同嗟吁，奈何西歸不得俱。", "地遠天高成異區，尺書相問藥困痡。", "繼之詩句非常模，字妙羲獻堪僕奴。", "幽懷感深長鬰紆，魚目安可酬驪珠。", "古今窮達猶摴蒱，慎無致意榮且枯。", "六經且務評精粗，一朝良媒聘閭娵，神房山館魁衆姝。"]}