{"author": "方翥", "period": "宋", "type": "诗", "title": "次韻時瑞見寄", "paragraphs": ["吟詩夜半霜月白，胡床夢作乘槎客。", "醉中入月捉玉兔，手摵桂枝鳴策策。", "風吹天河銀浪高，月邊星宿相周遭。", "五色機頭索雲錦，天孫一笑顔如桃。", "天河下接武陵溪，重覓仙源路却迷。", "五更波上回煙棹，半空飛雨落凄凄。", "羽衣稚子雙瞳方，伴我清江老嚴光。", "落日還收釣筒去，蘆風起處暮天長。"]}