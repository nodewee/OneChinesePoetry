{"author": "黄公度", "period": "宋", "type": "诗", "title": "送弟士季赴永春", "paragraphs": ["贈君以宣城秋兔之穎，佩君以嶧陽焦尾之琴。", "餞君以顯父清壺之酒，送君以安仁金谷之吟。", "筆傳洙泗之正印，琴彈單父之遺音。", "酒以陶百里醇醲之化，詩以寫一時離別之心。", "門前車馬氣駸駸，黄葉飛飜秋正深。", "風雨對床連夜語，江山異地欲分襟。", "憶昔聯名唱行殿，一日聲華九垓遍。", "自知無用甘林泉，君亦何爲尚州縣。", "君今未用嘆滯留，丈夫勳業要晚收。", "信臣千載循吏傳，密令當年褒德侯。", "高才所蒞無全牛，民自不冤吏早休。", "倘免誅求急星火，行看寇盜盡鋤耰。"]}