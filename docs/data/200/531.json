{"author": "黄公度", "period": "宋", "type": "诗", "title": "鳳凰夜坐聯句", "paragraphs": ["月黑前村笛，風清俯檻琴。", "老苔虛殿閉，喬木故宮深。", "宿鳥依叢樹，踈鐘出斷林。", "夜堂留暑濕，秋谷半晴陰。", "事業惟欹枕，塵埃一散襟。", "勞生倦奔走，遠目寄登臨。", "割據當年事，英雄萬古心。", "青山空白骨，華屋漫黄金。", "酒薄何勞醉，詩成不廢吟。", "艱危多感慨，時序苦侵尋。"]}