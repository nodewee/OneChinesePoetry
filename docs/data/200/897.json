{"author": "員興宗", "period": "宋", "type": "诗", "title": "自荆入沌至鄂凡十日沌中", "paragraphs": ["長蘆衝短蘆，挽船如挽車。", "一縷江摇天，縈带千里餘。", "時焉忽斷岸，依依見幽居。", "試問居者誰，此地家焉如。", "居者顧我笑，官何問之愚。", "一生宅莽蒼，豈覺城市娛。", "出戶舟爲步，入戶羹爲魚。", "田牧我有時，牛羊與之俱。", "但願秔稻豐，俯仰無所須。", "山河總白日，城市仍丘墟。", "我興愧其言，勞生嘆囚拘。", "因笑永民鼠，人大長狙狙。"]}