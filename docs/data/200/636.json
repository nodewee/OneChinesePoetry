{"author": "黄公度", "period": "宋", "type": "诗", "title": "次韻宋永兄春日放言寄秉彝廣文兄", "paragraphs": ["君不見邊孝先，才得午枕一覺眠。", "便遭弟子嘲便便，又不見馬季長。", "橫經高堂坐絳帳，背後女樂盈妖妍。", "青春一去少者老，白髮不分愚與賢。", "試看刻苦要稱天下士，何如落魄且作地行仙。", "東風來習習，新月照娟娟。", "若逢花解語，須用酒爲年。"]}