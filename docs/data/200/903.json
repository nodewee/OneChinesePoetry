{"author": "員興宗", "period": "宋", "type": "诗", "title": "題山月水月二亭", "paragraphs": ["山月照我形，水月澡我神。", "對月淚已波，尚想亭之人。", "高懷寓玄照，清晤逃時紛。", "老我竟誰憐，歲月空崢嶸。", "寒光注夜夜，瓊樹舒冥冥。", "而子於是間，逸抱回天真。", "我時走浩蕩，乾坤渺虛營。", "文字掛衆陋，一縱不可循。", "子起笑謂言，世念違紅塵。", "忘言亦忘默，第飲千盃醇。", "藉我月下草，枕我亭邊雲。", "遊將躡天去，寸步逶迤親。", "故人今何許，白日仍西傾。", "悼徃迹已邁，趨交意彌屯。", "尚爾一徑迷，烟草空亭亭。", "何當三千秋，歸鶴驚四鄰。"]}