{"author": "黄公度", "period": "宋", "type": "诗", "title": "和汪端中陪府君遊東湖", "paragraphs": ["漢家虎璽重分銅，鑾坡厭直金蓮紅。", "海角瘡痍煩大手，循良不愧古人風。", "偃蹇霜風鈴閣寂，蒙茸春色圜扉空。", "爲郡風流見前輩，隙日車蓋飛城東。", "鰲首虛亭未泯滅，騷人古意無終窮。", "香風十里菰蒲外，喜氣一城尊俎中。", "中原景物久荆棘，南渡衣冠隨梗蓬。", "此地龜文符古讖，盛觀略與承平同。", "腐儒謬忝無雙裔，聲價遠慚吾祖童。", "青衫幕府困奔走，頼有新詩爲發聾。"]}