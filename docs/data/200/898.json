{"author": "員興宗", "period": "宋", "type": "诗", "title": "送校理梁同年子輔守彭門", "paragraphs": ["衆萬欣有託，我興渺無依。", "軻雄去則久，道論何其衰。", "味薄成抱惡，時趨化心低。", "豈謂杳莽中，有子相嬉嬉。", "君乃柏下苓，我乃松間絲。", "河關兩值遇，綢繆竟天姿。", "直我我即敬，曉我我自思。", "如何萬里舟，忽去不可維。", "頻變覺情易，人遠中自移。", "持杯動孤影，秋風又凄其。", "去日懸幾許，重來傍衰遲。", "渾渾皓首交，願言固來茲。"]}