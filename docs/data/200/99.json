{"author": "晁公遡", "period": "宋", "type": "诗", "title": "病中一首簡陳行之", "paragraphs": ["岡陵雖坡陀，其下水所積。", "山通巫硤雨，地類長沙濕。", "太陽豈不照，浸漬本膏脈。", "氣蒸柱礎潤，暗起窗戶黑。", "老屋生菌衣，陰牆上苔色。", "不知今何時，寒暑晝夜易。", "邑人安土風，特不宜北客。", "我初忽不戒，詩酒頗自適。", "艱難出一語，不博萬戶邑。", "竟坐傷天和，兩卧漳濱疾。", "急求三年艾，幾墮衆鬼域。", "自惟形羸甚，固易中膚革。", "昔年見君至，豪氣非我敵。", "謂將獨免此，不受瘴癘厄。", "胡爲亦效我，傾倒弄翰墨。", "吟哦彫肝腎，辛苦出鈎棘。", "邇來亦抱病，發作乃併日。", "滌胃無全功，徙薪有上策。", "意其水帝子，欲君更奇出。", "手掉芙蓉旗，聊爾一戲劇。", "庶聞譴瘧篇，相將還白石。"]}