{"author": "員興宗", "period": "宋", "type": "诗", "title": "和王丞絕勝亭", "paragraphs": ["時序一轉轂，乾坤雙旅亭。", "此日即昨日，春過秋崢嶸。", "如何萬象間，寓我七尺形。", "忽憶縣以西，遠覽目屢經。", "前峰一鼇伏，遥巘千螺青。", "是窮天外勝，誰託世上名。", "翩翩佳公子，語秀含餘清。", "來此集賓客，溪山兩鍾情。", "亭如栖烟樹，客乃委浪萍。", "共此一時勝，遐哉萬古城。", "長歌白雲遏，落日金盃傾。", "我至將無時，庶以娛瞻聽。", "三嵎此其一，松柏爭敷榮。", "地靈瑩骨秀，不受紅塵攖。", "今朝動清興，有人踏皇扃。", "勝絕定何如，同起爲蒼生。"]}