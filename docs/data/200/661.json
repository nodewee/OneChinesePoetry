{"author": "黄公度", "period": "宋", "type": "诗", "title": "賀劉使君", "paragraphs": ["于門爲國産英賢，淮海鍾靈五百年。", "松竹千尋森氣節，江湖萬頃渺情田。", "白頭未握封侯印，皂蓋猶分刺史天。", "俗變農桑皆犢佩，家傳愷悌只蒲鞭。", "歛容不動吏曹畏，清坐無言上意宣。", "四野歡聲豐歲裏，西山爽氣壽杯前。", "籬邊陶菊千苞折，階下堯蓂一葉鮮。", "香火祝公三入後，却來平地作飛僊。"]}