{"author": "黄公度", "period": "宋", "type": "诗", "title": "聞太母還輿喜極成歌", "paragraphs": ["嗚呼禍變稔前朝，都城千雉摧天驕。", "翠華北征沙漠遥，六宮萬里從翬褕。", "我皇龍飛守宗祧，周宣漢武見今朝。", "問安視膳阻夙宵，位極萬乘心何聊。", "大哉聖孝回天眷，萬類革心非革面。", "天邊驛騎急星電，傳報騩輿涉淮甸。", "小臣喜極手欲抃，朝坤一夜歡聲遍。", "遥想千官會星弁，拜舞稱觴長樂殿。"]}