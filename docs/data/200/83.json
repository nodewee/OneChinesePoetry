{"author": "晁公遡", "period": "宋", "type": "诗", "title": "樂溫舟中作", "paragraphs": ["密雲卷雨歸空山，暮林接翅昏鴉還。", "須臾水面明月出，滄江萬頃瑠璃寒。", "波平汗漫天無風，水光月色相爲容。", "臨流愛此無盡碧，乘月直下滄浪中。", "江心石出高崔嵬，水作鏡面無停埃。", "琉璃萬頃忽破碎，知是一葦橫江來。", "中流與月更媚嫵，湛湛無聲翠光舞。", "飄然長嘯順流下，櫂夫請留恐仙去。", "姑令結纜寒沙邊，月方正中光入船。", "洗杯索酒屬明月，今夕之樂寧非天。"]}