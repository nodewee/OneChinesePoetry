{"author": "員興宗", "period": "宋", "type": "诗", "title": "哭友人故校書王君夷仲", "paragraphs": ["天台插天天一色，先生乃在山之側。", "擁書萬卷日逍遥，戶外絕無塵土客。", "自跡詩書分戰場，垂垂六甲皆科郎。", "治言說盡萬物理，亦有苦語原天荒。", "保寧之軍憤苛取，大夫回回軍吏苦。", "公來約束仗忠信，健兒三千膽如鼠。", "倦遊俯仰栖瀛洲，吏非散仙矧肯留。", "金門間作林下語，對之使我銷百憂。", "人皆病心公病膝，歸卧輕舟江月夕。", "君不見書劍只今誰訪君，靈鷲蕭蕭墓三尺。"]}