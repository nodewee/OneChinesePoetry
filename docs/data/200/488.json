{"author": "黄公度", "period": "宋", "type": "诗", "title": "偕方次雲餞孫守月下同歸戲成", "paragraphs": ["北陌爭迎丞相車，南郡新分刺史符。", "弩矢紛紛夾道趨，旌旗獵獵照通衢。", "一時冠蓋事奔走，車馬不許停斯須。", "賢愚貴賤俱物役，始覺名利真區區。", "我亦年來忝簪紱，苛禮羈人日湮汩。", "往來叨沐主人恩，陶母不恪千金髮。", "平明聯轡逐西風，歸路三更踏明月。", "解貂野店貰濁酒，醉罷高譚偃溟渤。", "風塵薄宦君勿悲，猶勝低回場屋時。", "烏帽白袍青竹榻，短檠終夜照紅蠟。"]}