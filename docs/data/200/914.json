{"author": "員興宗", "period": "宋", "type": "诗", "title": "永嘉水", "paragraphs": ["鄭侯興言水于溫，厥災茫昧數莫源。", "于時頑秋後中元，淫虹曳曳妖暈噴。", "夜星不呈墨微垣，鬰律撼怒排天根。", "擺磨雜嶽濤飛軒，豁驚瞥悚勢蕩渾。", "凶颶埽寬震虛垠，瀿傾瀆裂軸轉坤。", "腷膊萬馬來聲喧，衆鼓駭駭闐箎塤。", "湠漫沏送無回沄，陰旄威纛空飛騫。", "嬰鮐漂沛趨冥門，带不不屬隳巾褌。", "啾呶直上聲天冤，元驅鬼紲俱奔奔。", "肉不擁掩張髀臀，母識子死翁號孫。", "凌耶厲耶千山髠，而况下數鷄鼠豚。", "濘淖飛濺疑翻盆，岸津水溽沸鵰猿。", "目材耳井其能存，我知其端義可援。", "無乃水伯真少恩，翹翹抉抉兇凌屯。", "手擘三山巨靈翻，大漚幕島叢旗㠾。", "天吳不仁閃雙湲，主張龍孽龜魚黿。", "牙眼怖鰐翼厲鯤，唅呀擺掉齒腭反。", "禹手不胼息兩跟，四載難乘駐厥轓。", "漢家循河昔墊昏，側身以蔽太守尊。", "淛東之東孰於藩，赤子魚頭浸莫言。", "帝階修修闢重閽，媕娿欺天樹幽怨。", "沉家十萬忍不論，誰歟廣騷些其魂。", "幸哉皇明煦朝暾，羅金走帛恩丘園。", "我咨溫人爲周爰，河魁之應顛崑崙。", "嗟嗟奚自理不煩，常盤喜鮮口吐吞。", "剜元剔鬣命蜿蜿，毫髮不備唏空飧。", "以是眩客詔後昆，帝敕海若澆愁痕。", "自今起仁略炮燔，縱彼川泳鱗鰭掀。", "物不暴殄帝所敦，永嘉于于福以蕃。", "嗚呼愈也惟戒焚，我則解摘哀窮樊，其亦滅愧心可捫。"]}