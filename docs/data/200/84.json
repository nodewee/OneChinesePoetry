{"author": "晁公遡", "period": "宋", "type": "诗", "title": "聞范道卿將赴試成都作此勉之", "paragraphs": ["長來故倦游，車轍環天下。", "艱難不吾容，虎兕適曠野。", "世方卧積薪，敢獨怨飄瓦。", "久荒小山桂，幾葬蒲圃檟。", "百罹生不辰，一死天所赦。", "故交贈綈袍，旅食悲冷炙。", "將索長安米，偶中澤宮射。", "倚楹日悲歌，魯國疑欲嫁。", "退慙一木微，安足支大厦。", "收聲就泯默，故意遂衰謝。", "二年游諸侯，彈鋏守代舍。", "地濕恐鵩來，常畏閼單夏。", "官慙司馬巧，學愧齊人詐。", "低回甘折腰，俯仰甚出胯。", "入遭妻孥笑，出畏官長駡。", "一官終無成，他日要稅駕。", "買山誅茅草，遶屋植桑柘。", "婦能躬井臼，時饁南畝稼。", "人皆見我窮，連蹇足悲咤。", "往往怪范君，何不老閒暇。", "不知驥伏櫪，風雲要凌藉。", "一日千里行，汗溝沫流赭。", "我方馭欵段，敢追王良靶。", "聞君近舉子，滿室光照社。", "少年早乘龍，佳境漸食蔗。", "傑思到班揚，英妙等終賈。", "被褐肯迷邦，韞櫝久待價。", "理無珠遺海，果見金躍冶。", "出陳治安策，去覽德輝下。", "大才噲非伍，高論秦可借。", "决科在此舉，定取一戰霸。", "勿爲棲棘鸞，會見上金馬。", "晚來秋風高，木葉下清夜。", "急令呼麴生，爲我飲伯雅。", "家貧無絲竹，作詩助陶寫。", "歸時更過我，捫蝨同倚樺。"]}