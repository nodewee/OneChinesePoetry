{"author": "員興宗", "period": "宋", "type": "诗", "title": "紫雲洞", "paragraphs": ["君不見茂州長史文章翁，生平姓字懸天東。", "英言撼帝帝不從，建隆以來無此忠。", "今焉棲神寓玄躬，道在翳嘶峰外之高峰。", "是間真趣排天胸，指顧可了荆岱嵩。", "邇年秋練春光融，離離渡漢舒溟濛。", "狀殊宋車非越龍，亦非石壁浮青紅。", "望之雲遠討其蹤，類風飄煙欺霧濃。", "直排閶闔貫紫宮。", "父老語我昭我聾，疑是先生不掩之精雄。", "自爾支拄瓊崖中，要把英爽飛摩空。", "有如韓王結襦騰騰化異氣，亦如衛生食昴疊疊欺長虹。", "誠於斯民有願力，此段奇特將無同。", "先生英名無有盡，乃雲無心洞無窮。", "或云礱鑿發天秘，不知的的勝事符阿戎。", "勸君不必崑閬通，五雲之祥由李宗。", "君家種義昭玄穹，可隸黄字驅青童。", "掃灑願勿俗子容，斗酒爲嗔王無功。"]}