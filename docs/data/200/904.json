{"author": "員興宗", "period": "宋", "type": "诗", "title": "挽二叔通直", "paragraphs": ["知公經術富，少小足奇尚。", "堂堂蘭茁芽，願言契新賞。", "蕭條度風霜，汴西鞍馬上。", "暫行幾羊腸，世路蛛自網。", "綠衣一秋荷，而能脫塵鞅。", "聖言得微奧，理明詞亦暢。", "有文不带酸，餘味甚熊掌。", "其中殆天全，識解自超曠。", "事佛當晚年，精神著內朗。", "禪談水月澄，逸韻天風爽。", "我昔尚童子，門戟過雙敞。", "而公見之喜，單辭幸相廣。", "勵我多苦心，寒庖對珍享。", "山花草然然，胡爲歲月往。", "瑞蘭期遠插，庶以慰黄壤。"]}