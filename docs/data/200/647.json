{"author": "黄公度", "period": "宋", "type": "诗", "title": "雨後行花圃", "paragraphs": ["習習春風軟，遲遲春日暄。", "生意遍宇宙，盡托青皇恩。", "屏翳剛作惡，一夜如翻盆。", "奔流萬壑怒，比曉千山昏。", "鳴鳩喚我起，杖屨行中園。", "呼僮理僵仆，春事無半存。", "蓬蒿增意氣，蘭藥遭排根。", "雖無桃李妍，却有桑麻繁。", "萬化相除謝，此理誰明論。", "去去勿復辨，榮枯任乾坤。"]}