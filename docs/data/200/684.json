{"author": "黄公度", "period": "宋", "type": "诗", "title": "題師吳堂", "paragraphs": ["夫子賢堯舜，老彭嘗竊比。", "郯子及師襄，下問曾不恥。", "河汾一書生，自謂聖復起。", "西京投閣士，敢與孟軻齒。", "古人取名廉，後人取名侈。", "誰知今人中，復見古君子。", "方君帥南越，千載少倫擬。", "燕居榜師吳，一謙具四美。", "隠之經石門，得名一杯水。", "伯始萬事優，可但清而已。", "官曹服公德，廉仁革貪鄙。", "民俗陶公化，淳厚勝姦宄。", "蠻獠畏公威，折箠制千里。", "老猾憚公明，束手敢干紀。", "三城有餘力，一堂仍舊址。", "裘带自清閒，賓僚多燕喜。", "惟昔開元相，勳業照青史。", "胸蟠活國計，試手曾向此。", "我公廊廟具，勞外亦久矣。", "尺一趣歸裝，高蹈廣平軌。"]}