{"author": "晁公遡", "period": "宋", "type": "诗", "title": "合江縣舟中作", "paragraphs": ["春江漲黄流，漸沒灘上石。", "是時三日霖，壠麥半腐黑。", "四顧雲氣昏，江樹生遠色。", "蒼茫何所辨，目盡千頃白。", "汗漫若無際，空濛如有覿。", "蕭蕭雨中帆，正此遠行役。", "馮夷喜我至，歸路風愈力。", "中流浪爲開，蕩漾放舟入。", "恍疑瀟湘游，白蘋了無迹。", "故人樓中望，天際應可識。"]}