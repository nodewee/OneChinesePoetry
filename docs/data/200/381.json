{"author": "晁公遡", "period": "宋", "type": "诗", "title": "師安撫生日", "paragraphs": ["鼻祖貽謀遠，承家積慶長。", "青箱元不墜，玉樹久逾芳。", "氣驗三嵎秀，祥占五世昌。", "向來蜀父老，久憶漢文章。", "試問風騷將，誰登翰墨場。", "浮雲玉壘變，秋草墨池荒。", "大雅淪金石，斯文厭秕穅。", "九成方命舜，三變必興唐。", "東壁初觀象，南箕果降光。", "終當薦清廟，始驗出崑岡。", "世喜韶音在，人皆肉味忘。", "遥聞望帝國，重立鄭公鄉。", "議論看前輩，春秋守素王。", "談經追服杜，下筆逼班揚。", "價重連城璧，功高治水航。", "詞源傾灧澦，才刃劇干將。", "思涌辭穿月，文成字挾霜。", "高明齊日觀，豪健敵風檣。", "不但垂金薤，方期兆玉璜。", "徑宜排稷下，不用奏阿房。", "退草三千牘，深窺數仞牆。", "多聞正科斗，博識辨商羊。", "鄉黨尊王烈，交游說鄭莊。", "絃歌化鄒魯，文物見成康。", "壯歲觀周樂，昭時笑楚狂。", "風塵天下轍，日月魏中梁。", "星列橋門外，霜寒璧水傍。", "應書隨漢傳，鼓篋上虞庠。", "大策先多士，高談兀老蒼。", "諸儒甘折角，宗伯許升堂。", "擢秀聯龍虎，凌霄翳鳳凰。", "西黌聊偃息，北海暫徊翔。", "絳帳師儒室，青衿弟子行。", "至音消鄭衛，俗學起膏肓。", "德業方天縱，才名故日彰。", "築巖宜夢說，負鼎可干湯。", "憲古興華旦，蒐儒列奉常。", "魯宮傳禮樂，趙鐸應宮商。", "金納諸侯酎，郊崇上帝觴。", "朝儀修草具，廟樂紀芝房。", "方刺封中制，將分岱岳祊。", "守邦嚴典禮，範俗正隄防。", "恩賜尚書舄，班齊騎省郎。", "明光聯執戟，建禮入含香。", "鳴玉趨文陛，垂紳拱御牀。", "天臨豸冠動，風凜獸樽凉。", "禁省吟紅藥，朝廷少皂囊。", "憂時惟賈傅，疾惡甚張綱。", "伏閣曾留諫，埋輪詎畏强。", "忠言深慷慨，直氣欻飛揚。", "屢乞開宣室，常思請尚方。", "馬皆貪立仗，鳳獨見朝陽。", "直道難容黯，羣臣惜渡湘。", "虛心忘寵辱，知命信行藏。", "徼道森長樂，周廬肅未央。", "贅衣重入侍，交戟儼開張。", "地有長城固，時無寶瑟僵。", "鳴鑾思禹穴，飛旆入雷塘。", "仗狩崆峒遠，旌垂少海黄。", "方資清宿衛，乃遽釋軒裳。", "負郭俄回駕，專城再耀鋩。", "化移江北枳，訟决召南棠。", "已去浮江虎，潛軀避境蝗。", "使車更刺舉，夷路看騰驤。", "未即歸前席，還聞出護羌。", "不通五尺道，坐富十年糧。", "念昔東南帝，多興楚越疆。", "聚星占晉國，厭氣走秦皇。", "往者何勞繼，今王未易量。", "布書垂象魏，仄席在巖廊。", "大業雖中僨，神謀正外攘。", "會須擒頡利，方擬殄燒當。", "宇宙依秦樹，山河接汶篁。", "再令宮禁肅，必頼股肱良。", "豈久留乘塞，行看入奉璋。", "無安都護府，亟趣舍人裝。", "有客彈長鋏，終年竊太倉。", "乘龍安敢望，飛鳳果爲祥。", "貪祿難投幘，登堂阻奉觴。", "遥期千歲壽，坐見海生桑。"]}