{"author": "員興宗", "period": "宋", "type": "诗", "title": "瑞芝", "paragraphs": ["君不見翳嘶路轉重行行，玉几有洞含餘清。", "跨鼇棲魂正爾所，合沓萬古遺忠名。", "洞口雲騰紫羃羃，洞外草茁未英英。", "從來精爽自難沒，地不愛寶天敷榮。", "嘉祥一書世則瑞，而况君家二者并。", "請原昨日盃酒事，公子沃客金盃傾。", "有童有童跪再拜，云得異本由天成。", "主人于于衆客笑，春入四座歡縱橫。", "夜如何其不忍去，翦燭細看枝瓊瓊。", "有同魏縣玉三幹，大似漢宮金九莖。", "巖間義氣埋不得，宛轉再露乾坤情。", "公子世猷亦有相，他山之石何由生。", "願言勿隠東郭几，穩出卧護南陽城。", "天邊瑞蓋兩旌節，我相公子非癯卿。"]}