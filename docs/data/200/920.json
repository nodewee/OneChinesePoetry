{"author": "員興宗", "period": "宋", "type": "诗", "title": "別眉山源上人", "paragraphs": ["我生喜際招提客，欲宜漚幻了塵色。", "偶然揮斥仍六極，無相光中豈南北。", "上人得我慰寂寞，相與含笑了一默。", "生死奪機無瞬息，禪談鶻落霜後翼。", "中間鵠鵠露白黑，我欲角角急不得。", "終朝爲子寫胸臆，回首江山忘鄉國。", "相看一夢非空質，山風吹衣馬去櫪。", "君不見九華雖墮名利場，逢人也解吞荆棘。"]}