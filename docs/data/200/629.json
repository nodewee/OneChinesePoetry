{"author": "黄公度", "period": "宋", "type": "诗", "title": "三瑞堂", "paragraphs": ["機雲二子才孤標，妙齡馳聲典午朝。", "今見遠孫來海嶠，儒雅雍容飾漢條。", "德化醇醲春有脚，天姿粹美玉不彫。", "無復犢牛充带佩，坐令襦袴成歌謠。", "藴藉斯人合臺閣，暫把一麾亦不惡。", "鈴閣正午槐陰清，訟庭無人鳥聲樂。", "政成瑞應一何多，天香國艷駢花蕚。", "可但漁陽頌麥岐，會見西京紀神爵。", "吾聞作善天降祥，拭目泥封下建章。", "一時文采七閩郡，千載風流三瑞堂。", "坤珍效祉來未央，九莖怒芽抽且長。", "胡不圖之獻天子，播在樂府歌芝房。"]}