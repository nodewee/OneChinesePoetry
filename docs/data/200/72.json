{"author": "晁公遡", "period": "宋", "type": "诗", "title": "凝香堂", "paragraphs": ["訟庭鞠茂草，圜扉生網蟲。", "政成胡不樂，酒肴可從容。", "人云倡優拙，公在宴寢中。", "翰墨以自娛，落紙驚游龍。", "壁間三大字，筆畫元自工。", "焚香日清坐，未覺塵事蒙。", "窗虛度清光，簾疎捲秋風。", "隠几衆山碧，題詩秋葉紅。", "脩篁發清籟，爲公奏笙鏞。", "坐客憮然笑，此興誰能同。", "但聞太守樂，焉知清靜功。"]}