{"author": "晁公遡", "period": "宋", "type": "诗", "title": "范令人生日", "paragraphs": ["文正垂芳久，風流八葉蕭。", "名傳慶歷頌，功冠寶元朝。", "人物追三代，儀刑正百僚。", "後來登玉筍，故自有霜條。", "配德皆乘鳳，生賢必珥貂。", "賦高梁苑雪，聲振浙江潮。", "已慶生金社，俄聞夢紫霄。", "飈車度弱水，絳節下陽寥。", "溫潤珠無纇，清修玉不雕。", "成家自褵結，高節陋琴挑。", "靈匹期河漢，仙槎近斗杓。", "擇夫得溫嶠，傳業繼班昭。", "比物能吟絮，逢辰解頌椒。", "早遵王吉儉，久去少君驕。", "絳帳詩書在，朱絃律呂調。", "行皆圖史應，步節珮環摇。", "林下風姿遠，閨中禮法饒。", "翟衣嚴象服，彤史嗣英飈。", "夙御魚軒駕，和鳴鳳管簫。", "清標矜竹潤，盛德頌桃夭。", "八桂知同秀，三芝等後彫。", "他年看洗髓，終不羨雲翹。"]}