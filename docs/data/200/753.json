{"author": "黄公度", "period": "宋", "type": "诗", "title": "輓吳君與大夫", "paragraphs": ["吳侯大雅姿，妙齡飽經術。", "場屋早蜚聲，囊錐穎立出。", "携書走帝閽，一第頷髭摘。", "夷途騁駿步，霄漢刷健翮。", "胸中萬餘卷，未試二三策。", "誰知廊廟具，反任州縣責。", "官小不自卑，直道酬平昔。", "愛民如愛子，憂國如憂室。", "愷悌疲俗蘇，廉介貪夫律。", "至今遺愛地，籍籍數嘉績。", "松菊動歸思，塵埃辭吏役。", "挂冠神武門，高卧揚雄宅。", "追念平生爲，秋毫一無失。", "桎梏謝軒冕，膏肓嗜水石。", "十載州府間，不見龐公迹。", "萬事同甑破，百年過箭疾。", "嗚呼老成人，忽忽就窀穸。", "豐碑存衆口，餘慶有佳息。", "於公雖無憾，豈不爲時惜。", "作詩遣哀情，詩成轉悽惻。"]}