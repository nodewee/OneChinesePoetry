{"author": "黄公度", "period": "宋", "type": "诗", "title": "張雲翔采蘭堂", "paragraphs": ["丈夫貴成名，人子重養志。", "志養非鼎食，名成要身致。", "世上萬男兒，二者少稱遂。", "樂哉張公子，此事有餘地。", "昔我遊武林，始與張君值。", "津津紫芝眉，落落青雲器。", "驊騮步康衢，鵰鶚騰秋翅。", "一官天南州，艱難已嘗試。", "悠然望白雲，歸來爲隠吏。", "軒裳非吾心，菽水重親意。", "築堂九畹邊，遠取南陔義。", "膳羞務馨潔，晨夕必躬視。", "老人嗜國香，幽懷時一寄。", "春風敷柔絲，色與恩袍類。", "不效荆楚俗，紉之爲佩璲。", "不學會稽亭，徒然脩褉事。", "願言倚玉樹，同作庭階瑞。", "他年粉署握，永伴萊衣戲。"]}