{"author": "黄公度", "period": "宋", "type": "诗", "title": "秋旱熱甚尤苦登陟輿中戲成", "paragraphs": ["少皡不用事，八月猶苦熱。", "南方本炎蒸，况乃甘澤闕。", "雨師弛厥職，旱魃逞餘孽。", "金石鑠欲流，汙池龜甲裂。", "稼穡亦已休，田家生理絕。", "敢意築場圃，漸聞罌瓶竭。", "租歛數有恒，不爲愆陽輟。", "州縣急錙銖，鞭箠動流血。", "吁嗟號帝閽，此語何由徹。", "空村巫覡舞，靈祠香火謁。", "水旱制於天，祈禳恐虛設。", "嘗聞桑林禱，爪犧亦清潔。", "萬國幾爲魚，堯德豈其劣。", "但令備先具，難必沴氣滅。", "江淮十萬兵，仰口資餽轍。", "太倉無宿儲，有司憂百結。", "腐儒從薄宦，籃輿走嵽嵲。", "王事有嚴程，亭午不得歇。", "林鳥呀無聲，僕夫屢告暍。", "馬得變玄冬，陰厓踏層雪。"]}