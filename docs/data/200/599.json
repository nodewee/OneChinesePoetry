{"author": "黄公度", "period": "宋", "type": "诗", "title": "送陳應求赴官", "paragraphs": ["莫辭酒，且聽歌，休被驪駒白玉珂。", "主人勸客終今夕，明日長亭可奈何。", "金風蕭蕭鏖餘熱，砌蟲唧唧助凄切。", "此時景物不勝愁，况是離人心欲折。", "陳侯陳侯，貌巖巖而俊整，才浩浩而清絕。", "有如壺山之萬仞巑岏，壽水之千尋瑩澈。", "青芝赤箭藥籠儲，金鐘大鏞廊廟須。", "天生奇才爲時出，容易棄擲天南隅。", "君不見馬賓王，新豐一逆旅。", "又不見公孫弘，菑川一老儒。", "逢辰立譚取卿相，至今文采照天衢。", "廣文官舍雖落莫，刀筆不與俗吏俱。", "公餘更勤五車讀，未必不是北門西掖之權輿。", "刺桐古城花欲燃，舊遊人物想依然。", "憑君到彼訪二陸，向道故人飽飯度殘年。"]}