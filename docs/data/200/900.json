{"author": "員興宗", "period": "宋", "type": "诗", "title": "宜賓別楊同年", "paragraphs": ["江行駭湍濤，文字無暇尋。", "滿聽舟人歌，胸中垢穢侵。", "宜賓夷獠鄉，繫纜日欲沉。", "倉卒拜年契，外堂聞韶音。", "雞肥爲予烹，酒美亦共斟。", "語笑不知夕，蟾蜍滿衣襟。", "首陳兵戰謀，西北敵可擒。", "次論月蝕詩，獨採仝愈心。", "未憎輕簿走，竊譽希山林。", "儒學規矩奇，約繩固所欽。", "誓將革愚魯，庶異柴與參。", "會淺別又長，情重愁愈深。", "願終保壯節，勿作澗松吟。", "天子思太平，此非久滯淫。"]}