{"author": "員興宗", "period": "宋", "type": "诗", "title": "李巽巖四望樓", "paragraphs": ["青青十二樓，萬瓦浮雲稜。", "居者誰氏子，酒肉堆丘陵。", "一一閒峨眉，捨此不爲登。", "清夢幾時回，何曾舍虛凝。", "本欲了萬境，竟爲景所繩。", "我友子真子，士以古誼徵。", "載書來上都，結朿車不勝。", "插架備小築，且以觴賓朋。", "或人指之笑，謂此不能宏。", "有如短尾航，又如朿翅鷹。", "團疑戀殻龜，局類遭寒蠅。", "卑卑形覆缶，短短射依堋。", "行行頻壁礙，倚倚難軒憑。", "風立苦打頭，月坐傷橫肱。", "寒足籠擁掩，炎軀甑炊蒸。", "俯首忽見地，閉目可數層。", "何當攬星辰，惟堪掛用繒。", "君子促改辦，不爾陋可憎。", "我興聽是說，諸友無乃稱。", "交從二十年，我能識其膺。", "彼腹椰子大，千卷貯亦曾。", "體作黄冠樸，言乃水雲僧。", "豈其八尺高，而能礙晨興。", "瞻想西南北，衆萬皆環緪。", "奈此歸思何，猶然間騫騰。", "世好巍粉飾，是態惡可懲。", "元規塵可謝，肝膽醒春冰。", "但使居者樂，勿使疑者升。", "諸公斂戲語，俄然迭嗟矜。", "携酒共過之，窗虛納清澄。", "員子眼力到，數來數歸鵬。", "擬乎天上人，天門杳不應。", "爲君出登賦，歸來伴龕燈。", "三年京國夢，一柱立不能。", "我數無何鄉，神尻以爲乘。"]}