{"author": "黄公度", "period": "宋", "type": "诗", "title": "次方咨謀韻賀鄭宋英弄璋", "paragraphs": ["渥漥産龍種，筦簟兆熊禧。", "木星光芒舒紫焰，玉出崑山珠出隋。", "徐卿憂何有，于門高可期。", "啼聲已識是英物，成立行看少壯時。", "瓦盆盛酒醺四座，我獨不許陪宗支。", "眼穿難望葱牙鏹，吻燥不沾荷葉巵。", "涓滴於人甘分絕，枯腸强索祝兒詩。", "祝兒效張良，熟讀韜鈐爲帝師。", "祝兒效陳平，磊落胸中吐六奇。", "天驕捧首遁漠北，豈容郊壘尚纍纍。", "勿效文章致身者，畫餠虛名天下知。"]}