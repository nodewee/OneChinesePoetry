{"author": "方翥", "period": "宋", "type": "诗", "title": "詩一首", "paragraphs": ["江山入眼昔無殊，只有人事堪嗟歔。", "權門雜沓行苞苴，屠兒販客紆青朱。", "梵儀膜拜參浮屠，癡兒嬌子不識書。", "淫坊博塞爲歡娛，金章下堂揖老胥，老胥分庭抗士儒。", "身裹道衣臂佛珠，歲時入謁何易于。", "羊肩斗酒清而腴，酬酢偃蹇以字呼。", "官家赤子元何辜，一毫枉直憑青蚨。", "十八年前此事無，作詩一笑君應呼。"]}