{"author": "黄公度", "period": "宋", "type": "诗", "title": "謝傅參議彥濟惠笋用山谷韻", "paragraphs": ["北方九月霜，賓盤無生菜。", "嶺南信地暖，窮冬竹萌賣。", "君念庾郎貧，繭栗供庖宰。", "中有歲寒姿，真時久不壞。", "前身渭川侯，千畝償宿債。", "珍可配天花，賤不數石芥。", "早薤與晚菘，奴僕望賓介。", "文園酒渴餘，想不厭姑嘬。", "預恐吹作竹，明日東風噫。", "急須驅兒童，傾筐携采采。"]}