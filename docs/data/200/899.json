{"author": "員興宗", "period": "宋", "type": "诗", "title": "送關國錄守簡州", "paragraphs": ["生世事憂喜，擾擾合與分。", "合即海上鷗，分乃風中雲。", "分合懸有定，誰能預戚忻。", "心空等行脚，得酒且策勳。", "念昔求見子，相看每相羣。", "夤緣再值遇，天南話鄉枌。", "朝聲並屋喧，夜飲竟面醺。", "我遇不易振，但知祖皇墳。", "君言時作我，神機謝耡耘。", "如何日蹙唧，蹙唧向我云。", "自來越上吟，五別西山芹。", "緬然動中懷，羈心爲之焚。", "辭殫起後慮，徃勇稽前聞。", "歸思溢浩浩，江流泛沄沄。", "君鞭先我著，我其敢後君。", "蜀遠誰肯顧，萬里乘華勛。", "國恩自丘山，彼此當勤勤。", "况復坐紅日，椒桂來奇芬。", "人生行樂爾，妙寄窮天垠。", "却寫分外慮，太空鼓蠅蚊。", "君行不作癡，我將理吾軍。", "漸營卓錐地，遺書收放紛。", "故家通社臘，與子同朝曛。", "斯言不自領，請移北山文。"]}