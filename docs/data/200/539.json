{"author": "黄公度", "period": "宋", "type": "诗", "title": "送汪內相移鎮宣城", "paragraphs": ["龍紀膺圖代，龜書出洛年。", "人文初炳煥，神化共回旋。", "大雅藩籬缺，諸儒門戶專。", "天將扶古道，嶽始降名賢。", "派別軒皇遠，江回楚邑偏。", "英靈久蟠鬰，簪笏舊蟬聯。", "家學傳桑硯，詞場著祖鞭。", "風雲千載會，宇宙大名懸。", "行潔圭無玷，才長桷有梴。", "西都經術富，東閣道山連。", "蠹簡煩紬繹，羣書益貫穿。", "才超班馬上，道探老莊玄。", "近代風騷變，詞人霧縠鮮。", "俳優驚異體，輕薄竟相沿。", "作者今亡矣，明公獨勉旃。", "狂瀾資反正，墜緒得扶顛。", "內史趨欄藥，中書落筆椽。", "直詞批勑尾，清議列龜前。", "法駕南巡日，妖氛北刺天。", "新亭空涕泪，神汴一腥膻。", "慰將言彌切，徵兵檄屢宣。", "奉天憑陸贄，淮上困苻堅。", "素祕龍韜策，爰參虎旅權。", "精誠潛貫日，勳業合凌烟。", "耆舊朝廷倚，文章海內傳。", "三長青史筆，五典白麻篇。", "思贍宮人蠟，榮歸御榻蓮。", "研經魚辨魯，揮翰驥奔泉。", "方徯金鑾作，聊從銅虎遷。", "瘡痍承帝念，愷悌沃民編。", "鈴索晝齋永，棠陰夜月圓。", "豐登諸縣樂，治最八州先。", "詔易宣城郡，恩遺晉水壖。", "歌襦恐來暮，卧轍惜言還。", "漢守終丞相，黄公且潁川。", "長亭春草外，巨鎮日華邊。", "况復師瞻久，由來德望全。", "芝函行召對，鼎席即詳延。", "尚父西辭渭，司徒北破燕。", "斯民免塗炭，吾黨頼陶甄。", "竹尺元通籍，瓜時忝備員。", "孩提曾識面，父執絕隨肩。", "被遇憐才小，懷恩覺體孱。", "塵埃餘冗吏，情緒足離筵。", "歌闋魂飛渚，詩成淚染牋。", "轅駒何局促，巫步失趼躚。", "舊治應騎竹，他邦未暖氊。", "公歸勞驛騎，地遠想台躔。", "處士依文舉，賢臣頌子淵。", "瀛洲如許到，未敢卜歸田。"]}