{"author": "員興宗", "period": "宋", "type": "诗", "title": "遊漢嘉明月湖次宇文子重韻", "paragraphs": ["君不見天台賀季真，鑑湖一曲光泠泠。", "又不見錢塘林處士，西湖千載成高名。", "千頃菰蒲抹岸白，幾樹寒梅踈影橫。", "呼吸湖光映湖綠，兩公便謂得此生。", "吾僚胸次本丘壑，中有林賀之高情。", "銀盤夜色清鏡動，便欲邀汝成三人。", "旋喜叵羅金在眼，肯議仙桂來無根。", "前時六濁皆運出，招此不夜歸重城。", "未蒙濡沫到惡客，先苦詩句來繽紛。", "思君對洗同一靜，大勝狂歌歸四明。"]}