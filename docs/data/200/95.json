{"author": "晁公遡", "period": "宋", "type": "诗", "title": "醉歌行贈閭丘伯有", "paragraphs": ["昔別我髮青如葱，再來兩鬢真飛蓬。", "怪君五十面猶紅，答我有婦賢梁鴻。", "澹然意遠態甚濃，乃有謝家林下風。", "詩書圖史仍兼通，豈惟刀尺工削縫。", "入門不憂四壁空，要使我樂忘其窮。", "終朝舉桉歡笑同，方牀曲几陳座中。", "紙窗雲母明房櫳，華堂雖未掛桑弓。", "兩女雜佩琥珀龍，大女已能繡芙蓉。", "小女解唱風入松，事夫如賓顔色恭。", "歲時稱壽曲三終，自歌鵲巢詠阜螽。", "正須富貴報汝功，何時執戟明光宮。", "只今西州兵馬雄，盍往獻策西平戎。"]}