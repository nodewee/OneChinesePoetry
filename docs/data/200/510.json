{"author": "黄公度", "period": "宋", "type": "诗", "title": "上汪內相生日", "paragraphs": ["天意恢炎歷，星躔降昴精。", "典刑存大雅，領袖屬名卿。", "出入三朝舊，青冥萬里程。", "磨鉛周太史，視草漢承明。", "詞采今宗匠，艱危急老成。", "邃旒方側席，高纛尚專城。", "卜築鄱陽外，懸弧晉水清。", "先君桃李蔭，比屋袴襦聲。", "晝永黄堂夢，春晴綠野耕。", "日邊稽召節，幕下及稱觥。", "盛業期伊呂，脩齡頌老彭。", "一麾難久借，四海欲休兵。"]}