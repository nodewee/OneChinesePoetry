{"author": "黄公度", "period": "宋", "type": "诗", "title": "進元會詩", "paragraphs": ["昭代干戈戢，炎輝歷數長。", "蒼生久蘇息，寰海屢豐穰。", "社稷基新命，朝廷舉舊章。", "太平周禮樂，垂拱舜衣裳。", "拜壽先長樂，傳聲出未央。", "冕旒端黼座，儀物備明堂。", "閶闔星辰外，旂常日月旁。", "天顔春穆穆，雲物曉蒼蒼。", "雪色殘鳷鵲，韶音雜鳳凰。", "嚴宸分羽衛，荒服走梯航。", "人正今行夏，民心舊戴商。", "觀光環萬國，班朔首三陽。", "列辟鑾聲噦，羣工玉珮鏘。", "奉常陳雅奏，太史報殊祥。", "於穆前朝盛，丕承奕世昌。", "版圖還大禹，風俗再陶唐。", "已格無爲治，猶懷不敢康。", "幾年脩縟典，今日付吾皇。", "所願終寅畏，無忘每贊襄。", "明良相際會，長奉萬年觴。"]}