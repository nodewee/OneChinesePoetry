{"author": "員興宗", "period": "宋", "type": "诗", "title": "歌兩淮", "paragraphs": ["君不見北風吹淮風浪黑，鐵馬千羣凝一色。", "當時廟論孰經濟，將相無言潛動魄。", "或云南紀當何憂，今代諸葛身姓劉。", "陸下喚取守淮甸，彼有勝算踰干矛。", "登時詔語從天墜，汜爲先鋒錡制置。", "併遣健士付阿權，等是兩淮兵馬地。", "豈期將潰兵川流，翻手忽忽無十州。", "前時冠劍錯準擬，此事吐口貽人羞。", "幸哉天禍不終極，至尊避殿憂思集。", "樞臣督戰侍臣謀，上則倚公叅贊職。", "征鞍此日去皇皇，所過騎士多羸傷。", "不見何人出聲鼓意氣，但見十十五五坐路傍。", "公趣下馬詢衆語，衆共來前致辭苦。", "平時節使驅爲奴，逐逐無聊戰無主。", "而今側身墮兩失，官騎已亡難再得。", "誠令軍政日月懸，我有微軀人不惜。", "公聞瑟縮涕潸然，汝曹寄命真可憐。", "朝今清明萬乘聖，權已殛死家南遷。", "若等是行能奮死，朝建勳名暮朱紫。", "官今付我誥如山，節使察使皆在此。", "軍家聞此逐蹄輪，喜氣酣酣如遇春。", "當時戰死身昧昧，今日分付當其人。", "兵官來見同聽命，適有時張王戴盛。", "分麾列伍擺布畢，髣髴平戎萬全陣。", "斯須望敵來何多，千里斷岸皆遮邏。", "天低野曠笳鼓咽，衆寡不敵將奈何。", "是時仲冬日建丑，羣雄爭先莫肯後。", "濯纓刑馬震天地，燄燄兵威古無有。", "旋見飛臺天樣齊，黄蓋團團傍赤旗。", "指揮渡河在頃刻，我默戰義人安知。", "公呼時俊騰口說，汝每四方聞膽决。", "只今戰態作兒女，便恐汝名從此歇。", "長嘯激俊揮戈迴，萬斧並下聲如雷。", "十舟先粉百舟敗，連艟接艦成飛埃。", "嗟敵初來何草草，一夕崩摧如電掃。", "命踰破竹青離離，血潰江流紅杲杲。", "明朝北陣更奔波，坐料强敵成蹉跎。", "隄防更藉盛新力，爲我往護楊林河。", "運去一朝同覆水，敵再渡江終送死。", "射人射將數不徹，何况更問舟中指。", "移時巉天送哭喧，棄舟而遁舟自焚。", "公命火攻列火傘，船焦檝爛無逃門。", "敵愁驚心疑鶴唳，十步迴頭九墮淚。", "又疑官軍尾其衆，清野數州無食地。", "衆殘北顧心悠悠，金亮更欲抵死留。", "放言京口少備者，曷若舉兵由潤州。", "大將顯忠來是日，執杖升階光照席。", "公先勞苦甚生平，遂借百舟如過鷁。", "迤邐仲冬日十二，旅食無烟寢無寐。", "公來督府見相公，便及瓜洲防拓事。", "督視推公膽有餘，此事豈忍他人徂。", "昨來兵試威萬萬，別遣諸將無乃迂。", "公仍稟命侵星過，或傳鐵騎金山破。", "淮西萬姓舍惟煙，淮東居民淚潛墮。", "公擺吳艟異水嬉，勢壓海浸傾天維。", "一見使敵無可奈，再見使敵心骨悲。", "敵亡傲兀猶不悟，尚呼達官招萬戶。", "歲云暮矣無北歸，我所思兮决南渡。", "達官再拜乞徐徐，波浪駕天千丈餘。", "比前采石三倍惡，主其急我吾其魚。", "金亮尚嫉忠言醜，快劍垂垂擬其首。", "只今速渡汝得活，不爾愛身身在否。", "萬戶相顧歸相言，慓悍難容血面論。", "北人項領不易保，如此郎主何足存。", "此夜踈星江淚濕，敵將一一彎弓入。", "御寨三重侍衛郎，對面公然如不識。", "帳中方嬖花不如，帳外忽飛金僕姑。", "投哀賒死身困苦，軟語不類平時粗。", "骨肉披離頭萬里，魂飛却作他鄉鬼。", "殺氣漫天烟草迷，不歸州絕風塵起。", "君不見昔日秦魏之兵扼上流，阿堅阿瞞皆老謀。", "淝水血腥赤壁潰，兩豪一蹷泯默至死休。", "况我中都徃頹促，千古喪師無此酷。", "沉冤萬衆銜已久，合沓天心宜下燭。", "三十年飛戰馬塵，支吾多用豪傑人。", "但傳兇勢時未減，不見度外加經綸。", "須信更生無盡福，高價屬公勳譽逐。", "不費兩淮千斛水，一洗萬古乾坤辱。", "近來分陝從天闕，懸解西民愁百結。", "三軍鼎鼎禮意濃，七兵堂堂恩數絕。", "行并咸秦脈絡通，更遣諸將圖山東。", "爲君再賦洗兵馬，下客敢繼唐詩翁。"]}