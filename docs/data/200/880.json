{"author": "員興宗", "period": "宋", "type": "诗", "title": "遊城西李氏園李仁甫謝伯堅同會席中得當字", "paragraphs": ["吾生會如寄，俯仰歲月荒。", "安得無盡境，寓樂窮時觴。", "朅來古城隅，露坐蔭石牀。", "皎皎月在野，山光映低昂。", "諸公飲文字，歌黛何由將。", "環客者誰歟，青青在吾傍。", "此君有令質，簡潔韻自長。", "一掃塵土想，化作冰雪腸。", "歲寒知幾何，衆木誰能霜。", "獨此抱身正，有耻踰平當。", "高度竟凜凜，不以外物攘。", "此會定清真，此懷爲君忘。"]}