{"author": "員興宗", "period": "宋", "type": "诗", "title": "賀雨", "paragraphs": ["歲若大旱作霖雨，禱而雨兮旱不苦。", "誠之一字與天參，往古聖賢珍此語。", "歲星在蜀二十年，觸處豐登多黍稌。", "世不少惜蹂踐之，枉使寶稼棄如土。", "况復縱恣相憑凌，氣焰熏天遽如許。", "三綱五常淪且斁，以故傷和逢癉怒。", "旱魃爲災熾袢暑，撲鹿陽烏乘九數。", "火雲釜甑蒸肉山，不奈炎官云我所。", "公方憂民心瘉瘉，掃除熱瘴還清楚。", "却憶曾侍玉帝旁，授以金科行按部。", "辦獄更過顔魯公，一路傳呼御史雨。", "不聞匹婦且銜冤，西蜀向安誰敢侮。", "和以致祥應止止，喜見太平舊官府。", "肅時若是號休徵，甘澤霑霈來以敘。", "石燕漫飛商羊舞，穴處那能問狐鼠。", "巫覡罷散鼓笛閒，龍德欲歸江海去。", "爲言西成祀田祖，飽食不驕民樂聚。", "昔何戚嗟今怡悅，力回造化公爲主。", "濯濯厥靈玉不焚，伊格皇天歸宰輔。", "燄燄無若雨反風，燮理陰陽且封魯。", "禦災捍患世亦希，可但明時繼前古。", "願言霖雨思賢佐，鎸入堅珉作詩譜。"]}