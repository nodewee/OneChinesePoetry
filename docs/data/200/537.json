{"author": "黄公度", "period": "宋", "type": "诗", "title": "擬上張丞相", "paragraphs": ["五閏干戈極，炎暉歷數新。", "析圭綿六服，卜鼎邁千春。", "哀痛朝姦稔，夤緣國步屯。", "近畿橫彗孛，嚴禁失鈎陳。", "魏絳謀和敵，包胥日哭秦。", "翠華旋北狩，清蹕且南巡。", "霧塞紛銅馬，祥開表玉麟。", "官軍推大弟，耆老赴仁人。", "唐祚興靈武，昭王問水濱。", "悲纏刁斗急，警報羽書頻。", "關輔騰驕子，朝廷倚大臣。", "夢符巖肖說，天祐岳生申。", "濯濯襟靈邁，溫溫德業純。", "家聲真不墜，廟略信如神。", "行潔圭無玷，心堅竹有筠。", "蒼生出塗炭，黄屋待經綸。", "蘇峻稱兵日，姬公復辟辰。", "祚危旒在綴，主辱涕盈巾。", "諸將趨行殿，孤軍入帝闉。", "乾坤收逆氣，淮海霽妖塵。", "尊俎辭樞極，旌旄下蜀岷。", "霜稜函谷外，春色錦江瀕。", "流馬通飛漕，推鋒截要津。", "榮親萬鍾祿，許國百年身。", "盛烈刊彜鼎，丹忠薄昊旻。", "流言初抵隙，積毀竟排真。", "感激回天眷，須臾秉國鈞。", "精神千載會，霖雨八方均。", "曉几趨環佩，朝班領搢紳。", "荆蠻淹月定，胡騎暮年馴。", "奉詔移甌越，承恩拜紫宸。", "地遥分虎節，日暖想龍鱗。", "潁上歸黄霸，河間借寇恂。", "台衡期必復，風俗再還淳。", "嘆惜寒門士，叨陪上國賓。", "雕蟲慙小技，連蹇分長貧。", "短劍秋仍撫，殘燈夜更親。", "曳裾胡不可，投璧懼無因。", "海運鵬孤翥，泥蟠蠖未伸。", "濟時公努力，宇宙久荆榛。"]}