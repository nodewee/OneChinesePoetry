{"author": "員興宗", "period": "宋", "type": "诗", "title": "遊九頂清音亭次宇文子重韻", "paragraphs": ["君不見昔賢聲名渺雲邊，追慕茫茫千百載。", "東山遺墨不塵埃，南海碑辭尚光彩。", "是公胸懷冰鏡清，當時玉署厭殘更。", "惟餘清夢到古寺，因爲亭宇加修名。", "亭邊古洞可治易，何必竹溪師六逸。", "清音不斷山不磨，人間衮衮成今昔。", "徃日中都朋黨興，賢者皆思御李膺。", "元祐諫紙今最重，此亭返不蒙知音。", "我聞膠西黄樓賓主列，賦就價喧君弟轍。", "彼樓雖已陷幽都，名號猶爲人記別。"]}