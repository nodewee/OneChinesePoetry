{"author": "晁公遡", "period": "宋", "type": "诗", "title": "喜陳行之病起", "paragraphs": ["閉門莓苔青，欹枕風雨秋。", "白日稍覺短，急景逝不留。", "鳴蟬尖舊響，高槐老新柔。", "弔古哀九辯，感今懷百憂。", "是時甫七月，大火方西流。", "陰麓懸暮色，停雲掛空愁。", "凉風颯然至，有聲在林丘。", "蕭蕭吹遊子，意已思良裘。", "隠几默不樂，讀書將安求。", "豈無三益友，共此百尺樓。", "陳郎漳濱卧，久闕過我游。", "朝來見顔色，厥疾云已瘳。", "自茲可來往，笑談更獻酬。", "不憂飯成糜，相約劒買牛。", "誰能與此世，顛倒同薰蕕。"]}