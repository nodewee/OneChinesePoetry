{"author": "員興宗", "period": "宋", "type": "诗", "title": "贈雲上人", "paragraphs": ["君不見昔日中巖印元發，聲名宇縣何煌煌。", "層冰瑩骨語秀靜，松風入齒詩清狂。", "有時健筆賦巖石，天地萬象隨低昂。", "儒流稽首頌舌相，徃徃謂带花木香。", "自從別我無消息，江鰐無情江浪黑。", "至今夾岸楓林青，歲老迷魂招不得。", "古來英才多薄命，杳杳湘潭絲五色。", "世間妙質便恐無，使我哀吟纏八極。", "豈料嘉川餘舊遊，雲來雲來開我愁。", "時吐芳鮮恣吞嚼，軟語髣髴從湯休。", "勞生乾坤我已倦，飲半一嘯滄浪舟。", "三峨聯子憩寂寞，下視華屋皆山丘。"]}