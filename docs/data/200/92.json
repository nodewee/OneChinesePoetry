{"author": "晁公遡", "period": "宋", "type": "诗", "title": "秋日送客梁山道中", "paragraphs": ["白露下木末，寒蜩抱枝鳴。", "道旁幾官樹，稍稍棲烏驚。", "不知何爲爾，蕭瑟來秋聲。", "遥山歛暝色，凉月含空明。", "吾其及清夜，登車可徐行。", "露幘受新爽，風襟逐輕塵。", "兀兀寄殘夢，泠泠析餘酲。", "東行二十里，斗落參復橫。", "晨光明紫霞，銀潢淡疎星。", "吾行不可緩，曉復塵沙生。"]}