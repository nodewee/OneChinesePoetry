{"author": "黄公度", "period": "宋", "type": "诗", "title": "惜別行送林梅卿赴闕", "paragraphs": ["刺桐城邊桐葉飛，刺桐城外行人稀。", "客來別我有所適，問客此去何當歸。", "林卿妙齡才秀發，胸中萬卷涌溟渤。", "家聲合沓蓋九州，里第嶙峋表雙闕。", "朅來試吏天南方，驥縶焉能騁所長。", "梅僊脫身東市卒，杜老落筆中書堂。", "傳道淮壖減豺虎，政須禮樂事明主。", "之子軒軒霄漢姿，好向春風刷毛羽。"]}