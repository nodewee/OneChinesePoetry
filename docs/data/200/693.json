{"author": "黄公度", "period": "宋", "type": "诗", "title": "和邵觀復見贈", "paragraphs": ["詩才千丈清且嵬，筆力萬牛挽不回。", "平生用心有根柢，丱角指南得天才。", "江西波瀾浩如海，一派流落天南垓。", "久謂升堂胔已嚌，可是持鼓門過雷。", "詩能窮人豈其理，人窮乃工於詩爾。", "不妨俗眼自青白，第恐獠音無正始。", "俛首誰能兄孔方，高談直欲妻法喜。", "眼高未伏下孔楊，渠肯碌碌數餘子。", "我無寸長班俊髦，狐裘之傍羞縕袍。", "所得虛名真畫餠，朅來窮海試鉛刀。", "書生習氣掃未盡，畫諾閉門思和陶。", "錐處囊中穎立見，君欲逃名何可逃。", "君家故侯青門東，人物於今有祖風。", "落拓一官姑吏隠，敏捷千首追詩翁。", "何者蹄涔留尺鯉，未辦斗水活蛟龍。", "丈夫功業不嫌晚，政恐夫君甘養蒙。"]}