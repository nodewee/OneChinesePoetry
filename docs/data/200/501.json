{"author": "黄公度", "period": "宋", "type": "诗", "title": "送龔實之赴官南安十韻", "paragraphs": ["氣合論文地，魂銷惜別筵。", "離亭芳草外，飛蓋落花前。", "北闕舊通籍，南州先著鞭。", "郤詵丹桂早，萊子綵衣鮮。", "側耳聆佳政，成名及妙年。", "因風能見憶，得句會須傳。", "筮仕聊棲棘，駑才阻泛蓮。", "交情期歲晚，會面數秋天。", "莆水浮春樹，桐城際暮烟。", "龔黄真忝竊，末路共騰騫。"]}