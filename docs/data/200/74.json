{"author": "晁公遡", "period": "宋", "type": "诗", "title": "題趙誠甫養恬軒", "paragraphs": ["本朝流澤長，後世多宗英。", "故老稱先王，往往如咸平。", "及見後來秀，亦皆有典刑。", "辟疆好清靜，雖仕不近名。", "每笑黄須兒，鞍馬勤遠征。", "功成不過侯，彈雀良自輕。", "養恬一室內，尤見避世情。", "帝欲睦其族，賜祿恩甚榮。", "不煩親指呼，卧護鈴下兵。", "優游有餘樂，軒窗亦虛明。", "客來願置醴，庶無忘穆生。"]}