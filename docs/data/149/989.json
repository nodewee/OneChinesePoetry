{"author": "蘇轍", "period": "宋", "type": "诗", "title": "和子瞻金山", "paragraphs": ["長江欲盡闊無邊，金山當中唯一石。", "潮平風靜日浮海，縹緲樓臺轉金碧。", "瓜洲初見石頭城，城下波濤與海平。", "中流轉柂疑無岸，泊舟未定僧先迎。", "山中岑寂恐未足，復將江水繞山麓。", "四無鄰家羣動息，鐘聲鏗鍠答山谷。", "烏鳶力薄墮中路，惟有胡鷹石上宿。", "誰知江海多行舟，遊人上下奪巖幽。", "老僧心定身不定，送往迎來何時竟。", "朝遊未厭夜未歸，愛山如此如公稀。", "不待遊人盡歸去，恐公未識山中趣。"]}