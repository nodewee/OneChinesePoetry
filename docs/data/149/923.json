{"author": "蘇轍", "period": "宋", "type": "诗", "title": "王公生日", "paragraphs": ["純陰十月晚，勁氣肅羣驕。", "惟有喬松在，長看積雪消。", "生賢稟真性，特立冠當朝。", "早歲初成賦，羣雄已失標。", "治才精破竹，廷論壯生飆。", "博士皆推賈，宣皇重試蕭。", "周旋窮政體，出入解心焦。", "九列高稱冠，三台豈足超。", "論功歸潁霸，舉相待虞姚。", "驥騁經新卧，弓强發久弨。", "百年時節在，四海衆心翹。", "當見飛中使，齎金賜此朝。"]}