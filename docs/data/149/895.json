{"author": "蘇轍", "period": "宋", "type": "诗", "title": "和子瞻讀道藏", "paragraphs": ["道書世多有，吾讀老與莊。", "老莊已云多，何况其駢傍。", "所讀嗟甚少，所得半已强。", "有言至無言，既得旋自忘。", "譬如飲醇酒，已醉安用漿。", "昔者惠子死，莊子哭自傷。", "微言不復知，言之使誰聽。", "哭已輒復笑，不如斂此藏。", "脂牛雜肥羜，烹熟有不嘗。", "安得西飛鴻，送弟以與兄。"]}