{"author": "蘇轍", "period": "宋", "type": "诗", "title": "次韵子瞻遊孤山訪惠懃惠思", "paragraphs": ["鳥依山，魚依湖，但有所有無所無。", "輕舟沿泝窮遠近，肩輿上下更傳呼。", "翩然獨往不携孥，兼擅魚鳥兩所娛。", "困依巖石坐巉絕，行牽翠蔓隨纏紆。", "道逢懃思訪其廬，誦詩清切秋蟬孤。", "隠居羞踏陌上土，何人起愛輪下蒲。", "水南巷中羅百夫，雞鳴朝謁至日晡。", "人生變化安可料，憐汝久遁終無圖。", "鳧鷖不足鶴有餘，一俯一仰戚與蘧。", "嗟我久欲從逃逋，方圓不敢左右摹。"]}