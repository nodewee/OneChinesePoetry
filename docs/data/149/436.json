{"author": "吳居厚", "period": "宋", "type": "诗", "title": "與部使同遊司空山", "paragraphs": ["王官身已達，所悅多紛華。", "區區朝與市，輕暖事窮奢。", "我公味沖澹，止樂山水嘉。", "肩輿靡厭尋，謝興無津涯。", "杖藜適意遊，野徑穿迂斜。", "回憶挂冠時，息此避喧譁。", "骨相有神仙，得道成全家。", "遺蹟富覽觀，高步淩煙霞。", "靜中白日長，玉宇清風賒。", "睹茲神聖蹟，喟然興歎嗟。"]}