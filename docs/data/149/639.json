{"author": "朱長文", "period": "宋", "type": "诗", "title": "喜雪上太守", "paragraphs": ["築壇精禱意通神，零雨先期澤此民。", "驟作六花猶及臘，更遲一日即回春。", "斜飄燕寢初驚密，平壓高樓漸喜勻。", "千里山河忘險穢，十門坊市絕埃塵。", "謝庭賀燕凌晨集，郢曲歌聲遇景新。", "細入吟窗粘凍筆，輕隨舞袖落花茵。", "膠舟漸進危檣遠，汲井彌甘短綆伸。", "遍壅枯根蘇杞柳，巧粧寒葉活松筠。", "終朝訟息延佳客，幾度年豐達紫宸。", "力可回天消旱暵，爲霖豈獨傅巖人。"]}