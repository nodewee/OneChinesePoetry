{"author": "蘇轍", "period": "宋", "type": "诗", "title": "明日安厚卿强幾聖復召飲醉次前韵", "paragraphs": ["芳樽酌水清無淤，梨園著雪迷根株。", "鄴官士女喜行樂，坐上醉客誰親疏。", "倦遊不知歲月過，痛飲漸覺筋骸蘇。", "風吹落片亂鵝毳，雨結細實駢明珠。", "雲屯冰積動論頃，誰信城郭涵村墟。", "坐觀明媚低照席，行看繁鬧橫遮駒。", "我貧不辦供酒炙，側耳日聽交朋呼。", "無端人事巧拘束，曾不見置閑須臾。", "長鯨渴水求入海，老驥伏櫪思就車。", "清明未過春未老，寒食豈必節與除。", "二君爲我重置酒，席上醉倒交相扶。", "歡娛安用苦酬酢，叫嘯不畏相罪辜。", "昏然已覺萬物小，下視吏役真婢奴。", "請君數具牛酒費，此外百事何能如。"]}