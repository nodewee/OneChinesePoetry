{"author": "蘇轍", "period": "宋", "type": "诗", "title": "和子瞻司竹監燒葦園因獵園下", "paragraphs": ["駿馬七尺行馮馮，曉出射獸霜爲冰。", "荻園斫盡有枯枿，束茅吹火初如燈。", "乍分乍合勢開展，蒼烟被野風騰騰。", "黄狐驚顧嘯儔侶，飛鳥先起如蒼蠅。", "須臾立旆布行伍，有似修蟒橫岡陵。", "蒼鷹猛獸出前後，缺處已挂黄麻罾。", "回風忽作火力怒，平地一卷無疆塍。", "商辛不出抱寶死，曹瞞逸去燋其肱。", "投身誤喜脫灰燼，闖首旋已遭侵凌。", "何人上馬氣吞虎，狐帽壓耳皮蒙膺。", "開弓徐射疊雙兔，擁馬歡叫驚未曾。", "舉鞭一麾百夫進，擊鼓再發箭舉掤。", "去如飛虻中如電，獲若雨獸膏流澠。", "肉分麾下飽壯士，皮與公子留縑繒。", "縱橫分裂惠村塢，尚有磊落載後乘。", "吾兄善射久無敵，是日斂手稱不能。", "憑鞍縱馬聊自適，酒後醉語誰能譍。", "健兒擊搏信可樂，主將雄猛今誰勝。", "胸中森列萬貔虎，嗟世但以文儒稱。", "安得强弓傅長箭，使射蔽日垂天鵬。"]}