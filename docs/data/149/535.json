{"author": "孔文仲", "period": "宋", "type": "诗", "title": "次錢穆父新凉可喜", "paragraphs": ["商飆結新寒，草木起餘怨。", "翩翩前庭葉，追逐已千萬。", "斜陽背西壁，迤邐落藤蔓。", "安得金滿堂，聊換酒家券。", "追隨雙鴻鵠，擺脫舊籠圈。", "胡爲汗流赭，日與蠅爭飯。", "常恐計不就，更以詩屢勸。", "江湖秋水高，百尺風帆健。", "何當開竹溪，玉腕互酬獻。", "左手持蟹螯，平昔固有願。"]}