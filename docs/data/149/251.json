{"author": "張舜民", "period": "宋", "type": "诗", "title": "行運河辛大觀先行以此走寄", "paragraphs": ["同下龜山時，舟行篙參差。", "夜投洪澤口，訪問失所之。", "不應一日力，解至淮陰祠。", "長淮自風浪，竟夕起憂疑。", "旦日坐閘中，聽水忘朝饑。", "清泠見雜詠，蓊密聞群咿。", "就柳喜高蔭，避橋嫌窄卑。", "凉風吹水面，襟袖不假披。", "新螯與老鮭，登俎輒無遺。", "飽食却思睡，睡起復何爲。", "稍厭理文字，惟思弄孫兒。", "尚有數舟酒，獨酌非所宜。", "好話不得吐，兩日舌如茨。", "舟行雖云樂，先後不可期。", "爭如鞍馬間，吟嘯長追隨。"]}