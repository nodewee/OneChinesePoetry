{"author": "朱長文", "period": "宋", "type": "诗", "title": "送魏君致遠之吳興兼寄祝修中", "paragraphs": ["庠中今多材，燦若荆岫玉。", "琢磨觀粹美，尤愛魏與祝。", "二子幼相友，共學橫山麓。", "抱書來泮宮，美質異碌碌。", "文辭堪適用，光瑩輕縑幅。", "前年掇高選，麗賦人爭錄。", "吳興太守賢，好善下白屋。", "貽書勤聘禮，掃榻待英躅。", "伯樂過冀北，所顧皆驥騄。", "翩翩告別去，舟泛苕溪淥。", "南陔急親養，聊以奉水菽。", "愧我不能留，嗈嗈想鴻鵠。", "良辰振六翮，一舉聳羣目。", "雲漢期高翔，稻粱非所欲。"]}