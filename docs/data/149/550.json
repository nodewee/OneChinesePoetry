{"author": "毛漸", "period": "宋", "type": "诗", "title": "此君亭歌", "paragraphs": ["玉堂視草儒林翁，暫憑熊軾來江東。", "政成暇日開宴席，選勝共詣金仙宮。", "幽亭虛敞竹森聳，低徊映日清陰重。", "靜坐愛此君，乃知雅尚人情同。", "屏山疊石色蒼翠，我疑巨靈掣斷岷峨峰。", "繁霜摧枯木，飛葉穿疏櫳。", "芳筵列時果，璀璨間青紅。", "羊肋細軟蟹螯豐，兵厨酒美琥珀濃。", "褫带就坐約煩禮，幅巾相向聊從容。", "晤言與心契，至樂非絲桐。", "高懷詎比晉七子，徒以散誕相誇雄。", "飲餘寓意對棋局，萬事不足縈心胸。", "人生天地間，寧異浮萍相值江湖中。", "偶然會合復離散，東西南北隨飄風。", "須知此會不易得，爲公更釂黄金鍾。"]}