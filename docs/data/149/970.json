{"author": "蘇轍", "period": "宋", "type": "诗", "title": "次韵子瞻潁州留別二首  其二", "paragraphs": ["放舟清淮上，蕩潏洗心胸。", "所遇日轉勝，恨我不得同。", "江淮忽中斷，陂埭何重重。", "紫蟹三寸筐，白鳬五尺童。", "赤鯉寒在汕，紅粳滿霜風。", "西成百物賤，加餐慰貧窮。", "胡爲復相念，未肯安南東。", "人生免饑寒，不受外物攻。", "不見田野人，四壁編茅蓬。", "有食輒自樂，誰知富家翁。"]}