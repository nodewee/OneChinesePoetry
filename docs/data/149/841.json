{"author": "蘇轍", "period": "宋", "type": "诗", "title": "子瞻寄示岐陽十五碑", "paragraphs": ["堂上岐陽碑，吾兄所與我。", "吾兄自善書，所取無不可。", "歐陽弱而立，商隠瘦且橢。", "小篆妙詰曲，波字美婀娜。", "譚藩居顔前，何類學顔頗。", "魏華自磨淬，峻秀不包裹。", "九成刻賢俊，磊落雜幺麽。", "英公與褒鄂，戈戟聞自荷。", "何年學操筆，終歲惟箭笴。", "書成亦可愛，藝業嗟獨夥。", "余雖謬學文，書字每慵墮。", "車前駕騏驥，車後繫羸跛。", "逾年學舉足，漸亦行駊騀。", "古人有遺迹，䈕短不及鏁。", "願從兄發之，洗硯處兄左。"]}