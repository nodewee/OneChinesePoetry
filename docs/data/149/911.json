{"author": "蘇轍", "period": "宋", "type": "诗", "title": "北京送孫曼叔屯田權三司開坼司", "paragraphs": ["人生不願才，才士困奔走。", "君爲大農屬，求暇更能否。", "自我遊魏博，相識恨未久。", "誰言但傾蓋，信有勝白首。", "清晨坐風觀，落日語凉牖。", "棋精動如律，弓健不論斗。", "旁觀我不能，晤語君見受。", "秋風起沙漠，凄雨濕征袖。", "送行欲汲汲，富貴恐君後。", "將去聊遲遲，已遠悲朋友。"]}