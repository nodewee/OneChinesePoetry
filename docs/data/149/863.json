{"author": "蘇轍", "period": "宋", "type": "诗", "title": "聞子瞻將如終南太平宮谿堂讀書", "paragraphs": ["爲吏豈厭事，厭事日墮媮。", "著書雖不急，實與百世謀。", "問吏所事何，過客及繫囚。", "客實虛攪人，囚有不自由。", "辦之何益增，不辦亦足憂。", "嗟此誰不能，脫去使自收。", "幽幽南山麓，下有溪水流。", "溪上亦有堂，其水可濯漱。", "終日不見人，惟有山鹿呦。", "是時夏之初，溪冷如孟秋。", "山椹黄笠展，林筍紫角抽。", "朝取筍爲羹，莫以椹爲羞。", "溪魚鯉與魴，山鳥鴬與鳩。", "食之飽且平，偃仰自佚休。", "試探篋中書，把卷揖前修。", "恍如反故鄉，親朋自相求。", "蔚如甕中糟，久熟待一篘。", "爲文若江河，豈復有刻鎪。", "尚何憶我爲，欲與我同遊。", "我雖不能往，寄詩以解愁。"]}