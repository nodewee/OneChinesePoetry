{"author": "蘇轍", "period": "宋", "type": "诗", "title": "寒食贈遊壓沙諸君", "paragraphs": ["城南壓沙古河淤，沙上種梨千萬株。", "隆冬十月我獨往，風吹葉盡枝條疏。", "老僧屈指數春候，却後百日花當蘇。", "微風細雨膏潤足，枝頭萬萬排明珠。", "齊開競發不知數，照曜冰雪明村墟。", "此時官閑得遊賞，長堤平穩宜驂駒。", "寺門古木芽葉動，倉庚布穀相和呼。", "及時行樂不可緩，歲長春短花須臾。", "僧言我意兩相值，欲往屢已脂吾車。", "今朝寒食烟火斷，薄雲蔽日風沙除。", "此花久已待我至，况有朋友相携扶。", "來邀反覆不能往，豈獨負君花已辜。", "諸君高邁足才思，佐酒况得萬玉奴。", "坐中未醉慎無起，倒戴當使山公如。"]}