{"author": "蘇轍", "period": "宋", "type": "诗", "title": "郭綸", "paragraphs": ["郭綸本蕃種，騎鬥雄西戎。", "流落初無罪，因循遂龍鍾。", "嘉州已經歲，見我涕無窮。", "自言將家子，少小學彎弓。", "長遇西鄙亂，走馬救邊烽。", "手挑丈八矛，所往如投空。", "平生事苦戰，數與大寇逢。", "昔在定川寨，賊來如羣蜂。", "萬騎擁酋帥，自謂白相公。", "揮兵取其元，模糊腥血紅。", "戰勝士氣振，赴敵如旋風。", "蚩蚩氈裘將，不信勇且忠。", "遥語相勸誘，一矢摧厥胸。", "短兵接死地，日落沙塵蒙。", "馳歸不敢息，馬口銜折鋒。", "誰知八尺軀，脫命萬死中。", "忽聞南蠻叛，羽檄行匆匆。", "將兵赴危難，瘴霧不辭衝。", "行經賀州城，寂寞無人蹤。", "攀堞莽不見，入據爲築墉。", "一旦賊兵下，百計燒且攻。", "三日不能陷，救至遂得通。", "崎嶇有成績，元帥多異同。", "有功不見賞，憔悴落巴賨。", "已矣誰復信，言之氣恟恟。", "予不識郭綸，聞此爲斂容。", "一夫何足言，竊恐悲羣雄。", "此非介子推，安肯不計功。", "郭綸未嘗敗，用之可前鋒。"]}