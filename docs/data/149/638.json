{"author": "朱長文", "period": "宋", "type": "诗", "title": "送知府滕光祿", "paragraphs": ["榜登龍虎亞倫魁，一紀橫飛長憲臺。", "謨議軒昂開日月，辭章雄偉鼓風雷。", "朝端已慶明良會，廟論咸推將相才。", "一跌雲衢成老大，幾遷方面嘆邅迴。", "致君事業看霜鬢，經國風猷付玉杯。", "驅弩屢驚園令出，引章還喜買臣來。", "展墳乍覺青松長，視學追懷絳帳開。", "榮滿江山增氣象，仁霑里閈舞兒鮐。", "齊雲晚詠難留白，綠野新居欲繼裴。", "淮海巨藩雖重寄，傅巖須起作鹽梅。"]}