{"author": "舒煥", "period": "宋", "type": "诗", "title": "和蘇子瞻觀百步洪原韵", "paragraphs": ["先生何人堪並席，李郭相逢上舟日。", "殘霞明滅日脚沈，水面浮空天一色。", "磷磷石若鐵林兵，翻激奔衝精甲白。", "岸頭旌旗簇五馬，一櫓飛艎信東下。", "入夜寒生波浪間，汗衣如逐秋風乾。", "相忘河魚互出沒，得性沙鳥鳴關關。", "委蛇二龍乃神物，游樂諸溪誠爲難。", "築亭種柳恐不暇，天下龍雨須公還。"]}