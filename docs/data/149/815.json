{"author": "蘇轍", "period": "宋", "type": "诗", "title": "答荆門張都官維見和惠泉", "paragraphs": ["荒凉荆門西，泉水誰爲洩。", "發源雖甚微，來意不可折。", "平鋪清池滿，皎皎自明澈。", "甘凉最宜茶，羊炙可用雪。", "炎風五月交，中夜吐明月。", "太守燕已遠，青嶂空嵲嵲。", "泉上白髮翁，來飲杯饌闕。", "酌水自獻酬，箕踞無禮節。", "區區游泉人，常值午日烈。", "回首憂重城，賞玩安能徹。"]}