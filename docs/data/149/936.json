{"author": "蘇轍", "period": "宋", "type": "诗", "title": "京師送王頤殿丞", "paragraphs": ["憶遊長安城，皆飲毋卿宅。", "身雖坐上賓，心是道路客。", "笑言安能久，車馬就奔迫。", "城南南山近，勝絕聞自昔。", "徘徊竟莫往，指點煩鞭策。", "道傍古龍池，深透河渭澤。", "山行吾不能，愧此纔咫尺。", "壯哉誰開鑿，千頃如一席。", "參差山麓近，滉蕩波光射。", "君時在池上，俗事厭紛劇。", "望門不敢叩，恐笑塵土迹。", "自從旅京城，所向愈無適。", "君來曾未幾，已復向南國。", "扁舟出淮汴，唯見江海碧。", "野人處城市，長願有羽翮。", "脫身相從遊，未果聊自責。"]}