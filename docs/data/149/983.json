{"author": "蘇轍", "period": "宋", "type": "诗", "title": "和子瞻泗州僧伽塔", "paragraphs": ["清淮濁汴爭强雄，龜山下閟支祁宮。", "高秋水來無遠近，蕩滅洲渚乘城墉。", "千艘銜尾誰復惜，萬人雨泣哀將窮。", "城中古塔高百尺，下有蛻骨黄金容。", "蛟龍百怪不敢近，迴風倒浪歸無蹤。", "越商胡賈豈知道，脫身獻寶酬元功。", "至人已立萬物表，劫火僅置毛孔中。", "區區淮汴亦何有，一挹可注滄溟東。", "胡爲尚與水族較，時出變怪驚愚聾。", "於乎此意不可詰，仰觀飛栱凌晴空。"]}