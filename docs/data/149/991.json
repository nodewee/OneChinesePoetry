{"author": "蘇轍", "period": "宋", "type": "诗", "title": "次韵子瞻遊甘露寺", "paragraphs": ["去國日已遠，涉江歲將闌。", "東南富山水，跬步留清歡。", "遷延廢行邁，忽忘身在官。", "清晨涉甘露，乘高棄征鞍。", "超然脫闤闠，穿雲撫朱欄。", "下視萬物微，惟覺滄海寬。", "潮來聲洶洶，望極空漫漫。", "一一渡海舶，冉冉移檣竿。", "水怪時出沒，羣嬉類豭羱。", "幽陰自生火，青熒復誰鑽。", "石頭古天險，憑恃分權瞞。", "疑城曜遠目，來騎驚新觀。", "聚散定王業，成毀猶月團。", "金山百圍石，岌岌隨濤瀾。", "猶疑漢宮廷，屹立承露盤。", "狂波恣吞噬，萬古嗟獨完。", "凝眸厭滉漾，繞屋行盤跚。", "此寺歷今古，遺迹皆龍鸞。", "孔明所坐石，牂䍽非人刊。", "經霜衆草短，積雨青苔寒。", "蕭翁嗜佛法，大福將力干。", "坡陀故鑊在，甲錯蒼龍蟠。", "衛公秉節制，佛骨埋金棺。", "長松看百尺，畫像留三嘆。", "新詩語何麗，傳讀紙遂刓。", "嗟我本漁釣，江湖心所安。", "方爲籠中閉，仰羨天際摶。", "遊觀惜不與，賦咏嗟獨難。", "俸祿藉升斗，虀鹽嗜鹹酸。", "何時扁舟去，不俟官長彈。"]}