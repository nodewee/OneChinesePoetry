{"author": "蘇轍", "period": "宋", "type": "诗", "title": "和張安道讀杜集", "paragraphs": ["我公才不世，晚歲道尤高。", "與物都無著，看書未覺勞。", "微言精老易，奇韵喜莊騷。", "杜叟詩篇在，唐人氣力豪。", "近時無沈宋，前輩蔑劉曹。", "天驥精神穩，層臺結構牢。", "龍騰非有迹，鯨轉自生濤。", "浩蕩來何極，雍容去若遨。", "壇高真命將，毳亂始知髦。", "白也空無敵，微之豈少褒。", "論文開錦繡，賦命委蓬蒿。", "初試中書日，旋聞鄜畤逃。", "妻孥隔豺虎，關輔暗旌旄。", "入蜀營三徑，浮江寄一艘。", "投人慚下舍，愛酒類東皋。", "漂泊終浮梗，迂疏獨釣鼇。", "誤身空有賦，掩脛惜無袍。", "卷軸今何益，零丁昔未遭。", "相如元羣世，惠子謾臨濠。", "得失將誰怨，憑公付濁醪。"]}