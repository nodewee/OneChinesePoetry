{"author": "朱長文", "period": "宋", "type": "诗", "title": "奉送中散使君提舉崇禧觀", "paragraphs": ["方面威名久，朝端聞望隆。", "需章祈玉陛，寶詔與琳宮。", "睿奬均勞逸，高情保始終。", "他年黄髮老，清世紫芝翁。", "迹放風波外，心安夢幻中。", "身輕隨壽鶴，目極送冥鴻。", "祖帳羣公集，啼嬰萬俗同。", "何緣留召父，無路達堯聰。", "誇里金龜重，榮先密印崇。", "高堂羅俎豆，幽徑鏟蒿蓬。", "趁健歌歸去，因閑味道沖。", "謝庭常有慶，越橐任令空。", "醉帽欹華月，吟髭動好風。", "翠虬喬木老，錦障海棠紅。", "平昔高軒過，深嗟陋巷窮。", "噓枯言不絕，推轂賜嘗蒙。", "載酒要彭澤，名鄉表鄭公。", "量材如斷木，荷德重維崧。", "耆俊方圖任，明廷正納忠。", "劇藩如擇將，猶恐起宗工。"]}