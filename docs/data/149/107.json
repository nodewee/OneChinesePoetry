{"author": "張舜民", "period": "宋", "type": "诗", "title": "秋日燕山道中", "paragraphs": ["燕山秋更好，況復值新晴。", "一徑幽花鬧，千巌晚瀑明。", "寺危迂路入，水漫信船行。", "嘗栗皺初破，開梨頰未頳。", "松蘿扶斗上，劍戟插沙平。", "秦趙封疆密，岷峨氣象清。", "五龍丹桂盡，萬馬蹛林橫。", "韞玉人時得，埋錢事可驚。", "畫圖傳輞水，醉倒戀增城。", "爲報南歸客，應須自作程。"]}