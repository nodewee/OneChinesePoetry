{"author": "張景端", "period": "宋", "type": "诗", "title": "題梅山", "paragraphs": ["作尉南昌日，投書北闕頻。", "忠言不悟主，直節恥爲臣。", "漢室多災異，吳門念隠淪。", "掛冠忘寵辱，蒙袂出埃塵。", "虹屈英雄氣，鷗羣自在身。", "永懷三洞訣，高謝九江春。", "擇地開仙館，看雲翦壽巾。", "玄臺秋步月，虛室夜凝真。", "無夢生芳草，留年養大椿。", "碧茸香不斷，青鳥性偏馴。", "太液刀圭就，中黄道路新。", "武夷空墜馬，郁木竟棲神。", "絳節雖朝帝，靈波尚濟民。", "一名傳舊史，千古事嚴禋。", "瑞氣生仙藥，清風付羽人。", "壇遺金鼎像，井鎖玉華津。", "地接洪崖府，溪通劍水濱。", "鶴歸雲抖擻，龍起石鱗皴。", "已悟身爲患，元期德有鄰。", "青山不忘我，今日是天親。"]}