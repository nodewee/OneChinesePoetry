{"author": "蘇轍", "period": "宋", "type": "诗", "title": "送柳子玉", "paragraphs": ["柳侯白首郎，風格終近古。", "舊游日零落，新輩誰與伍。", "人情逐時好，變化無定主。", "試看近時人，相教蹈規矩。", "行身劇孔孟，稱道皆舜禹。", "但求免譏評，豈顧愁肺腑。", "坐令不羈士，舉足遭網罟。", "緬懷我生初，遺俗尚目睹。", "中庸雖已亡，比近則猶愈。", "老成慎趨好，後生守淳魯。", "豈效相謾欺，衒牛沽馬脯。", "過惡酒色間，可罪非可惡。", "譬如嵇與阮，心迹豈深蠹。", "京師逢柳侯，往事能歷數。", "嘆息子美賢，相與實舊故。", "至今存篇章，醉墨龍蛇舞。", "斯人今苟在，亦恐終囚虜。", "惜哉時論隘，安置失處所。", "一麾寄河壖，垂老幸有土。", "世俗安足論，且盡杯中醑。"]}