{"author": "蘇轍", "period": "宋", "type": "诗", "title": "柳湖感物", "paragraphs": ["柳湖萬柳作雲屯，種時亂插不須根。", "根如卧蛇身合抱，仰視不見蜩蟬喧。", "開花三月亂飛雪，過牆度水無復還。", "窮高極遠風力盡，棄墜泥土顔色昏。", "偶然直墮湖中水，化爲浮萍輕且繁。", "隨波上下去無定，物性不改天使然。", "南山老松長百尺，根入石底蛟龍蟠。", "秋深葉上露如雨，傾流入土明珠圓。", "乘春發生葉短短，根大如指長而堅。", "神農嘗藥最上品，氣力直壓鍾乳溫。", "物生稟受久已異，世俗何始分愚賢。"]}