{"author": "蘇轍", "period": "宋", "type": "诗", "title": "和子瞻鳳翔八觀八首 詛楚文", "paragraphs": ["詛楚楚如桀，詛秦秦則紂。", "桀罪使信然，紂語安足受。", "牲肥酒醪潔，夸誕鬼不祐。", "鬼非東諸侯，豈信辯士口。", "碑埋祈年下，意繞章華走。", "得楚不付孫，但爲劉季取。", "吾聞秦穆公，與晉實甥舅。", "盟鄭絕晉歡，結楚將自救。", "使秦詛楚人，晉亦議其後。", "諸侯迭相詛，禍福果誰有。", "世人不知道，好古無可否。", "何當投涇流，渾濁蓋鄙醜。"]}