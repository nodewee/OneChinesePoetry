{"author": "朱長文", "period": "宋", "type": "诗", "title": "佳雨應祈因思昔年諸友作詩今再敘舊", "paragraphs": ["晏侯昔爲州，歲旱慶霖雨。", "夫君與方子，吟思共清苦。", "不才輒繼聲，玉石愧同處。", "賡酬自邦君，高歌遍幕府。", "開編讀英辭，風義恨修阻。", "歷年屈指八，閱守今已五。", "溫溫劉蘇州，揚仁美風土。", "篇章極清新，操行到淳古。", "去年掌膠庠，幸此廕德宇。", "遇君來自西，暫作皋橋旅。", "並游盍簪裾，良宴陪樽俎。", "辱顧眼俱青，言詩多見與。", "近當庚伏間，不雨病禾黍。", "田乾如龜裂，一溉勞遠取。", "如惔沴氣生，望歲羣心沮。", "園居雖閒曠，何處逃藴暑。", "使君憂憫深，雩祀以時舉。", "精誠禱祠下，若與神告語。", "隨車油雲飛，闔境膏澤溥。", "槁苗興膴原，涸轍通別浦。", "萬輪水可汲，千笠草務去。", "秈禾與稏稻，指期入我庾。", "清暉登溪山，餘潤滿林圃。", "中吳垂白叟，買酒相抃舞。", "掃石邀良朋，清風快談麈。", "此時無一詩，歡意何以敘。", "朝家日隆平，二聖保基緒。", "施仁塞天淵，敷政皆堯禹。", "舊臣留旦奭，新相拜房杜。", "風和調舜琴，俗厚空周圄。", "銷變召泰和，協氣應律呂。", "吾儕夙承學，嘉慶幸親睹。", "相期美康平，復見頌多稌。"]}