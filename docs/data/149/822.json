{"author": "蘇轍", "period": "宋", "type": "诗", "title": "次韵子瞻減降諸縣囚徒事畢登覽", "paragraphs": ["山川足清曠，闤闠巧拘囚。", "安得孅阿御，同爲穆滿遊。", "遥知因渙汗，遠出散幽憂。", "原隰繁分繡，村墟盡小侯。", "春深秦樹綠，野闊渭河流。", "四顧神蕭瑟，前探意漲浮。", "勝觀殊未已，往足詎能收。", "下坂如浮舸，登崖劇上樓。", "强行腰傴僂，困坐氣噓咻。", "鳥語林巒靜，花明澗谷幽。", "濯溪驚野老，伐路駭他州。", "中散探深去，文淵到處留。", "聽琴峰下寺，弄石水中洲。", "溪冷泉冰脚，山高霧繞頭。", "石潭清照骨，瀑水濺成鈎。", "仙廟鳴鐘磬，神官秉鉞劉。", "養生聞帝女，服氣絕彭讎。", "故宅猶傳尹，先師不喜丘。", "居人那識道，過客謾停騶。", "巖谷誠深絕，神仙信有不。", "雲居無几杖，霞珮棄鎸鎪。", "豹隠連山霧，龍潛百尺湫。", "門開誰與叩，桃熟浪傳偷。", "紺髮清無比，方瞳凜不侔。", "會須林下見，乞取壽年修。", "拔去和雞犬，相隨若旆旒。", "乘風遺騕褭，長嘯賤笙篌。", "從騎衣皆羽，前驅鬣盡虯。", "安能牽兩足，蹔得快雙眸。", "自昔辭鄉樹，南行上楚舟。", "萬江窮地脈，三峽束天溝。", "雲暗酆都晚，波吹木櫪秋。", "尋溪緣窈窕，入洞聽颼飀。", "空寺收黄栗，荒祠畫伏彪。", "登臨雖永日，行邁肯停輈。", "蓄縮今何事，攀躋昔已悠。", "魏京饒士女，春服聚蜉蝣。", "雷動車爭陌，花摇樹繫鞦。", "遊人紛蕩漾，野鳥自嚶呦。", "平日曾經洛，閑居願卜緱。", "空言真比夢，久渴漸成愁。", "早退嘗相約，辭囂痛自摟。", "愛山心劫劫，從宦興油油。", "海宇都無礙，山林盡可投。", "願爲雲上鵠，莫作盎中鯈。", "適性行隨足，謀生富給喉。", "今遊雖不與，後會豈無由。", "晝出同穿履，宵眠共覆裘。", "弟兄真欲爾，朋好定誰儔。", "試寫長篇調，何人肯見酬。"]}