{"author": "蘇轍", "period": "宋", "type": "诗", "title": "歐陽公所蓄石屏", "paragraphs": ["石中枯木雙扶疏，粲然脈理通肌膚。", "剖開左右兩相屬，細看不見毫髮殊。", "老樗剝落但存骨，病松憔悴空留鬚。", "丘陵迤邐山麓近，雲烟澹䨴風雨餘。", "我驚造物巧如此，刻畫瑣細供人須。", "公家此類尚非一，客至不識空嗟吁。", "案頭紫雲抱明月，床上寒木翻饑烏。", "賦形簡易神自足，鄙棄筆墨嗟勤劬。", "天工此意與人競，雜出變怪驚羣愚。", "世間淺拙無與敵，比擬頼有公新書。"]}