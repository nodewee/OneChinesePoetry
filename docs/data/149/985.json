{"author": "蘇轍", "period": "宋", "type": "诗", "title": "次韵子瞻記十月十六日所見", "paragraphs": ["君不見天高后土黄，變化出入唯陰陽。", "旋凝細霧作飛雹，復遣震雷追日光。", "可憐萬物甚微細，坐聽百變隨顛僵。", "深根固蒂無計遁，倏來忽返安能防。", "平生未見實驚耳，稍遠不知如隔牆。", "君看歌舞醉華屋，下有纍縶排兩廊。", "眼前苦樂尚懸絕，空中造化知有亡。", "我居宛丘厭凝沍，雪翻海水填陂塘。", "但知膏澤利牟麥，恣食餠餌真嘉祥。", "山陽所記亦何事，有酒胡不盡一觴。"]}