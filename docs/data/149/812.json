{"author": "蘇轍", "period": "宋", "type": "诗", "title": "寄題清溪寺", "paragraphs": ["清溪鬼谷子，雄辯傾六國。", "視世無足言，自閉長默默。", "蘇張何爲者，欲竊長短術。", "學成果無頼，遂爲世所惑。", "顛倒賣諸侯，傾轉莫可執。", "後世何不明，疑我不汝及。", "誰知居深山，玩世可終日。", "君觀二弟子，死處竟莫得。", "客齊自披裂，投魏求寄食。", "悠悠清溪中，石亂流水急。", "溪魚爲朝餐，老死得安穴。", "居亂獨無言，其辯吾不測。"]}