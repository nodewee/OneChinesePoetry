{"author": "蘇轍", "period": "宋", "type": "诗", "title": "荆門惠泉", "paragraphs": ["泉源何從來，山下長溪發。", "油然本無營，誰使自激冽。", "茫茫九地底，大水浮一葉。", "使水皆爲泉，地已不勝洩。", "應是衆水中，獨不容至潔。", "涓涓自傾瀉，奕奕見清澈。", "石泓浄無塵，中有三尺雪。", "下爲百丈溪，冷不受魚鱉。", "脫衣浣中流，解我雙足熱。", "樂哉泉上翁，大旱不知渴。"]}