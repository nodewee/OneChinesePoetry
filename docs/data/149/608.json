{"author": "呂希純", "period": "宋", "type": "诗", "title": "靈香閣", "paragraphs": ["昔聞僧道開，清浄本求佛。", "談經悟教藏，施藥蠲衆疾。", "臨嶂起重閣，最上構禪室。", "靈香邈可繼，壯麗固已軼。", "桐廬瀟灑郡，茲閣更奇崛。", "峰巒互掩映，松竹富蒙密。", "我來一伏檻，紫翠競森出。", "塵襟與羈幘，中坐怳已失。", "清風來甚遠，沖氣久彌逸。", "東軒視蟠桃，仙路如彷彿。"]}