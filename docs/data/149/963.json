{"author": "蘇轍", "period": "宋", "type": "诗", "title": "送張公安道南都留臺", "paragraphs": ["識公歲已深，從公非一日。", "仰公如重雲，庇我貧賤迹。", "公歸無留意，我處念平昔。", "少年喜文字，東行始觀國。", "成都多遊士，投謁密如櫛。", "紛然衆人中，顧我好顔色。", "猖狂感一遇，邂逅登仕籍。", "爾來十六年，鬢髮就衰白。", "謀身日已謬，處世復何益。", "從來學俎豆，漸老信典冊。", "自知百不堪，偶未三見黜。", "譬如溝中斷，誰復强收拾。", "高懷絕塵土，舊好等金石。", "庠齋幸無事，樽俎奉清適。", "居然遠憂患，况復取矜式。", "汪洋際海深，淡泊朱弦直。", "狥時非所安，歸去亦何失。", "道存尚可卷，功成古難必。", "還尋赤松子，獨就丹砂術。", "恨無二頃田，伴公老蓬蓽。"]}