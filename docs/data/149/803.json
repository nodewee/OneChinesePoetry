{"author": "蘇轍", "period": "宋", "type": "诗", "title": "竹枝歌", "paragraphs": ["舟行千里不至楚，忽聞竹枝皆楚語。", "楚言啁哳安可分，江中明月多風露。", "扁舟日落駐平沙，茅屋竹籬三四家。", "連舂並汲各無語，齊唱竹枝如有嗟。", "可憐楚人足悲訴，歲樂年豐爾何苦。", "釣魚長江江水深，耕田種麥畏狼虎。", "俚人風俗非中原，處子不嫁如等閑。", "雙鬟垂頂髮已白，負水採薪長苦艱。", "上山採薪多荆棘，負水入溪波浪黑。", "天寒斫木手如龜，水重還家足無力。", "山深瘴暖霜露乾，夜長無衣猶苦寒。", "平生有似麋與鹿，一旦白髮已百年。", "江上乘舟何處客，列肆喧譁占平磧。", "遠來忽去不記州，罷市歸船不相識。", "去家千里未能歸，忽聽長歌皆慘悽。", "空船獨宿無與語，月滿長江歸路迷。", "路迷鄉思渺何極，長怨歌聲苦凄急。", "不知歌者樂與悲，遠客乍聞皆掩泣。"]}