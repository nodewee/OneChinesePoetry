{"author": "張舜民", "period": "宋", "type": "诗", "title": "禪僧福公寄惠牧牛圖答以問牛歌", "paragraphs": ["訶訶訶，棲巌老法師，寄我牧牛頌。", "我是人間百歲人，今朝却作嬰兒弄。", "堪笑其間有一牛，滿身變白尾猶黑。", "想君不是上上根，教人費盡閒心力。", "我昔有一牛，其毛元自白。", "如今牛已無，欲求不可得。", "蓑笠與鞭繩，同時皆棄擲。", "身心無住著，冷坐溪邊石。", "却問山中人，閒尋牧牛客。"]}