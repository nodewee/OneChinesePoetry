{"author": "蘇轍", "period": "宋", "type": "诗", "title": "三遊洞", "paragraphs": ["洞前危徑不容足，洞中明曠坐百人。", "蒼崖硉兀起成柱，亂石散列如驚麇。", "清溪百丈下無路，水滿沙土如魚鱗。", "夜深明月出山頂，下照洞口纔及唇。", "沉沉深黑若大屋，野老構火青如燐。", "平明欲出迷上下，洞氣飄亂爲橫雲。", "深山大澤亦有是，野鳥鳴噪孤熊蹲。", "三人一去無復見，至今冠蓋長滿門。"]}