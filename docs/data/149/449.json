{"author": "張冕", "period": "宋", "type": "诗", "title": "海棠", "paragraphs": ["海棠栽植遍塵寰，未必成都欲咏難。", "山木瓜開千顆顆，水林檎發一攢攢。", "初疑紅豆爭頭綴，忽覺燕脂衆手丸。", "西蜀僧家根撥小，南荆官舍樹支寬。", "高穿羣木無因蔽，平倚危樓最好看。", "十畝園林渾似火，數方池面悉如丹。", "錦袍萬丈仍連袂，珠被齊光更合歡。", "風嫋細腰妝正罷，露晞銅雀淚新乾。", "晨曦遠借彤雲暖，秋魄微侵甲帳寒。", "會讌豈勞供幄幕，採香應見費龍檀。", "穠燒游女青絲髮，殷染妖姬白玉冠。", "賓席半移隈茜綬，使車多熱簇雕鞍。", "層層排朵縈飛蝶，密密交柯宿翠翰。", "詩客早慚矜鏤管，畫工誰敢衒霜紈。", "本期相伴千場醉，可忍輕邀百卉殘。", "川路尚移隨迅瀨，蕃船猶折出長瀾。", "飄零絳雪深盈尺，收拾晴霞散結團。", "時去獨應賢者識，色空前有達人觀。", "譜爲僊子終須美，實作寒梅況不酸。", "五六年來離別恨，春宵頻夢石臺盤。"]}