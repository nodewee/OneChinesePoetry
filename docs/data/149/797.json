{"author": "蘇轍", "period": "宋", "type": "诗", "title": "江上早起", "paragraphs": ["晨興孤舟上，盥濯夜氣清。", "整巾未皇坐，雙艣軋已鳴。", "日出江霧散，江上山從橫。", "區區茅舍翁，曉出露氣腥。", "收筒得大鯉，愛惜不忍烹。", "持之易斗粟，朝飯厭魚羹。", "蕭蕭遠風起，泛泛野雁驚。", "忽過百餘里，山水互變更。", "逢舟問所如，彼此不知名。", "超超江湖間，殊勝地上行。", "旦游市井喧，莫宿無人聲。", "江上誠足樂，無怪陶朱生。"]}