{"author": "張舜民", "period": "宋", "type": "诗", "title": "打麥", "paragraphs": ["打麥打麥，彭彭魄魄。", "聲在山南應山北，四月太陽出東北。", "纔離海嶠麥尚青，轉到天心麥已熟。", "鶡旦催人夜不眠，竹雞叫雨雲如墨。", "大婦腰鐮出，小婦具筐逐。", "上壠先捋青，下壠已成束。", "田家以苦乃爲樂，敢憚頭枯面焦黑。", "貴人薦廟已嘗新，酒醴雍容會所親。", "曲終厭飫勞童僕，豈信田家未入脣。", "盡將精好輸公賦，次把升斗求市人。", "麥秋正急又秧禾，豐歲自少凶歲多，田家辛苦可奈何。", "將此打麥詞，兼作插禾歌。"]}