{"author": "朱長文", "period": "宋", "type": "诗", "title": "轉運少卿生日", "paragraphs": ["昔在章聖朝，先君爲名臣。", "入陪儒林老，出擁使者輪。", "忠謨與休烈，萬世永不泯。", "惜哉未大任，天意昌後人。", "公生韞俊德，磊落幼絕倫。", "深林有條梅，不揉自可珍。", "外隅正以方，中府粹且仁。", "沛然施之事，迅若般之斤。", "自聯金閨彥，頡頏三十春。", "牙籌析經費，龍節綏遠民。", "朅來天畿東，威譽薄海垠。", "羣情無遁照，衆理日益勤。", "吏徑皆敞闢，敝根悉鋤耘。", "惸惸舊鰥寡，今也皆不貧。", "闔部數百城，膏澤一以均。", "正月方再浹，是日爲生申。", "東人競祝公，百福叢于身。", "同宗復荷德，善禱久所陳。", "况公方耆艾，百行享明神。", "俾公永且康，筆端扶化鈞。", "俾公熾而大，膝下森華紳。", "近得舉之躅，前望伯虎塵。", "先閥期益顯，蹇品庶可親。"]}