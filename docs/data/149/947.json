{"author": "蘇轍", "period": "宋", "type": "诗", "title": "次韵劉貢甫學士畫松石圖歌", "paragraphs": ["長松大石生長見，朅遊塵土嗟空羨。", "寒翠關心失舊交，榮華過眼驚流電。", "破繒買得古畫圖，遺墨參差隨斷線。", "蟉枝倒掛風自舞，直幹孤生看面面。", "故山舊物遠莫致，愛此隨人共流轉。", "物生真僞竟何有，適意一時寧復辨。", "少年所好老成癖，傍人指笑嗟矜衒。", "京城宅舍松石希，買費百金猶恐賤。"]}