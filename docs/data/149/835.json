{"author": "蘇轍", "period": "宋", "type": "诗", "title": "次韵子瞻病中大雪", "paragraphs": ["吾兄筆鋒雄，詩俊不可和。", "雪中思清絕，韵惡愈難奈。", "殷勤賦黄竹，自勸飲白墮。", "言隨飛花落，意與長風簸。", "餘力遠見撩，千里寄璀瑳。", "嗟予學久廢，有類轉空磨。", "研磨久無得，安可待充貨。", "空記乘峽船，行意被摧剉。", "溟濛覆洲渚，泠冽光照坐。", "我唱君實酬，馳騁不遑卧。", "譬如逐獸盧，豈覺山徑坷。", "酒肴助喧熱，筆硯盡霑涴。", "詩詞禁推類，令肅安敢破。", "亦有同行人，牽挽赴程課。", "爾來隔秦魏，渴望等饑餓。", "徒然遇佳雪，有酒誰與賀。"]}