{"author": "蘇轍", "period": "宋", "type": "诗", "title": "舟中聽琴", "paragraphs": ["江流浩浩羣動息，琴聲琅琅中夜鳴。", "水深天闊音響遠，仰視牛斗皆從橫。", "昔有至人愛奇曲，學之三歲終無成。", "一朝隨師過滄海，留置絕島不復迎。", "終年見怪心自感，海水震掉魚龍驚。", "翻回蕩潏有遺韵，琴意忽忽從此生。", "師來迎笑問所得，撫手無言心已明。", "世人囂囂好絲竹，撞鐘擊鼓浪謂榮。", "安知江琴韵超絕，擺耳大笑不肯聽。"]}