{"author": "張舜民", "period": "宋", "type": "诗", "title": "溫泉", "paragraphs": ["岧嶢華清宮，下有溫泉水。", "繡嶺絡千門，玉蓮噴九蕊。", "第一名御湯，第二沐妃子。", "從上傍諸王，最下列衛士。", "淙淙三十六，枝分或櫛比。", "每年十月初，仙杖常依此。", "樓頭羯鼓停，殿上霓裳委。", "塵垢三百年，行人與閭里。", "忽驚郴嶺下，和暖雅相似。", "祇是遠長安，不當人眼底。", "皇天宅萬物，得地即爲美。", "幸免與興亡，往來常止止。"]}