{"author": "呂希純", "period": "宋", "type": "诗", "title": "高峰庵", "paragraphs": ["予嘗登高峰，近瞰碧溪塢。", "老松如卧龍，夾道忽騰翥。", "危梯過百折，直下看雲雨。", "善導有遺蹤，十佛從口吐。", "歲久缺其三，塵埃誰復數。", "佛壽倘能續，佛像諒可補。", "繞山行道迹，會轉坦無阻。", "中休有磐石，蔽日多林莽。", "安得德山流，來爲此峰主。", "結茅孤頂上，端坐訶佛祖。"]}