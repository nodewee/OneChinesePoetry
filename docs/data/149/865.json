{"author": "蘇轍", "period": "宋", "type": "诗", "title": "次韵子瞻宿南山蟠龍寺", "paragraphs": ["谷中夜行不見月，上下不辨山與谷。", "前呼後應行相從，山頭誰家有遺燭。", "跫跫深徑馬蹄響，落落稀星著疏木。", "行投野寺僧已眠，叩門無人狗出縮。", "號呼從者久嗔駡，老僧下牀揉兩目。", "問知官吏冒夜來，掃牀延客卧華屋。", "釜中無羹甑實盡，愧客滿盎惟脫粟。", "客來已遠睡忘覺，僧起開堂勸晨粥。", "自嗟奔走閔僧閑，偶然來過何年復。", "留詩滿壁待重遊，但恐塵埃難再讀。"]}