{"author": "蘇轍", "period": "宋", "type": "诗", "title": "記歲首鄉俗寄子瞻二首 踏青", "paragraphs": ["江上冰消岸草青，三三五五踏青行。", "浮橋沒水不勝重，野店壓糟無復清。", "松下寒花初破萼，谷中幽鳥漸嚶鳴。", "洞門泉脈龍睛動，觀裏丹池鴨舌生。", "山下瓶罌霑稚孺，峰頭鼓樂聚簪纓。", "縞裙紅袂臨江影，青蓋驊騮踏石聲。", "曉去爭先心蕩漾，莫歸誇後醉從橫。", "最憐人散西軒靜，曖曖斜陽著樹明。"]}