{"author": "朱長文", "period": "宋", "type": "诗", "title": "次韵送毛正仲太博赴召", "paragraphs": ["馬周起布衣，一日見紫宸。", "獻言中機會，數歲持衡鈞。", "嘆息慕前哲，誰能繼清塵。", "毛公東南美，迥掩竹箭珍。", "高才與精識，卓爾出天真。", "論政明得失，談兵到幾神。", "天戈討梅山，婉畫昔已伸。", "一官遇賢守，相與康吳民。", "孰云芙蓉幕，久卧五色麟。", "聖君馭羣材，功業圖日新。", "旌麾頗牧用，帷幄良平臻。", "奇士求即至，當世有偉人。", "君今赴明詔，亨會在此辰。", "夕發碧江外，秋過清汴津。", "彤庭敞神麗，文陛高嶙峋。", "良籌上意合，深策廟謨親。", "功名立少壯，富貴將迫身。", "我亦有志者，卧疾松陵濱。", "耰鋤代長鋏，韋带比華紳。", "高懷未遐棄，荒徑枉朱輪。", "纚纚聽君語，懦夫氣益振。", "病騮觀逸驥，舉首嘶鳴頻。", "尚期居要路，迴光及幽淪。"]}