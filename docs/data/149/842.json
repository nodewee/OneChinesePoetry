{"author": "蘇轍", "period": "宋", "type": "诗", "title": "畫文殊普賢", "paragraphs": ["誰人畫此二菩薩，趺坐花心乘象狻。", "弟子先後執盂缶，老僧槎牙森比肩。", "山林修道幾世劫，顔貌偉麗如開蓮。", "重崖宛轉带林樹，野水荒蕩浮雲天。", "峨眉高處不可上，下有絕澗錮九泉。", "朝陽未出白霧起，有光升天如月圓。", "靈仙居中粗可識，有類白兔依清躔。", "遊人禮拜千萬萬，迤邐漸遠如飛烟。", "五臺不到想亦爾，今之畫圖誰所傳。", "吾兄子瞻苦好異，敗繒破紙收明鮮。", "自從西行止得此，試與記錄代一觀。"]}