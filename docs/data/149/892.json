{"author": "蘇轍", "period": "宋", "type": "诗", "title": "次韵子瞻凌虛臺", "paragraphs": ["棄我謂我遠，求我謂我還。", "我一爾則二，視此臺上山。", "山高上干天，獨不照我顔。", "無乃我自蔽，誰謂山則慳。", "遠望不見趾，近視不得鬟。", "山實未始變，任子自擇刪。", "北風吹南崖，山上秋葉斑。", "道遠又寒苦，皴裂辭難攀。", "晴空卷朝雲，照夜霜月彎。", "强爾登此臺，免爾超闠闤。"]}