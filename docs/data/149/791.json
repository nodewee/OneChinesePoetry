{"author": "蘇轍", "period": "宋", "type": "诗", "title": "初發嘉州", "paragraphs": ["放舟沫江濱，往意念荆楚。", "擊鼓樹兩旗，勢如遠征戍。", "紛紛上船人，艣急不容語。", "余生雖江陽，未省至嘉樹。", "巉巉九頂峰，可愛不可住。", "飛舟過山足，佛脚見江滸。", "舟人盡斂容，競欲揖其拇。", "俄頃已不見，烏牛在中渚。", "移舟近山陰，壁峭上無路。", "云有古郭生，此地苦箋注。", "區區辨蟲魚，爾雅細分縷。", "洗硯去殘墨，遍水如黑霧。", "至今江上魚，頂有遺墨處。", "覽物悲古人，嗟此空自苦。", "余今方南行，朝夕事鳴艣。", "至楚不復留，上馬千里去。", "誰能居深山，永與禽獸伍。", "此事誰是非，行行重回顧。"]}