{"author": "蘇轍", "period": "宋", "type": "诗", "title": "和子瞻鳳翔八觀八首 李氏園", "paragraphs": ["有客騎白駒，揚鞭入青草。", "悠悠無遠近，但擇林亭好。", "蕭條北城下，園號李家媼。", "繫馬古車門，隨意無灑掃。", "鳴禽驚上屋，飛蝶紛入抱。", "竹林凈如濯，流水清可澡。", "閑花不着行，香梨獨依島。", "松枝貫今昔，林影變昏早。", "草木皆蒼顔，亭宇已新造。", "臨風置酒樽，庭下取栗棗。", "今人强歡笑，古人已枯槁。", "欲求百年事，不見白鬚老。", "秦中古云樂，文武在豐鎬。", "置囿通樵蘇，養獸讓麀䴠。", "池魚躍金碧，白鳥飛紵縞。", "牛羊感仁恕，行葦亦自保。", "當年歌靈臺，後世詠魚藻。", "古詩宛猶在，遺處不可考。", "悲哉李氏末，王霸出奴皂。", "城中開芳園，城外羅戰堡。", "擊鼓鳴巨鐘，百姓皆懊惱。", "及夫聖人出，戰國卷秋潦。", "園田賦貧民，耕破園前道。", "高原種菽粟，陂澤滿粳稻。", "春耕雜壺漿，秋賦輸秸藁。", "當年王家孫，自庇無尺橑。", "空餘百歲木，妄爲夭巫禱。", "遊人足譏駡，百世遭舌討。", "老翁不願見，垂涕祝襁褓。", "持用戒滿盈，飲酒無醉倒。"]}