{"author": "孔文仲", "period": "宋", "type": "诗", "title": "題顯孝南山寺", "paragraphs": ["尋盡城中山，又訪江外寺。", "蘭舟涉澄漪，隼旌入疏翠。", "樓臺初日升，巖谷宿露墜。", "飛泉百禽鳴，怪石萬蛇躓。", "絕庵皆步登，佳木留客醉。", "洞天生晝寒，桃源發春意。", "烟霞暫深闊，宇宙忽殊異。", "海國遇昇平，鈴齋無俗事。", "潁川擅才敏，康樂足情意。", "只恐新詩多，鎸鑱費年祀。"]}