{"author": "蘇轍", "period": "宋", "type": "诗", "title": "辛丑除日寄子瞻", "paragraphs": ["一歲不復居，一日安足惜。", "人心畏增年，對酒語終夕。", "夜長書室幽，燈燭明照席。", "盤飧雜梁楚，羊炙錯魚腊。", "庖人饌雞兔，家味宛如昔。", "有懷岐山下，展轉不能釋。", "念同去閭里，此節三已失。", "初來寄荆渚，魚雁賤宜客。", "楚人重歲時，爆竹鳴磔磔。", "新春始涉五，田凍未生麥。", "相携歷唐許，花柳漸牙拆。", "居梁不耐貧，投杞避糠覈。", "城南庠齋靜，終歲守墳籍。", "酒酸未嘗飲，牛美每共炙。", "謂言從明年，此會可懸射。", "同爲洛中吏，相去不盈尺。", "濁醪幸分季，新筍可餉伯。", "巑巑嵩山美，漾漾洛水碧。", "官閑得相從，春野玩朝日。", "安知書閤下，羣子並遭馘。", "偶成一朝榮，遂使千里隔。", "何年相會歡，逢節勿輕擲。"]}