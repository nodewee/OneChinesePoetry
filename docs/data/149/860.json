{"author": "蘇轍", "period": "宋", "type": "诗", "title": "和子瞻鳳翔八觀八首 真興寺閣", "paragraphs": ["秦川不爲廣，南山不爲高。", "嵯峨真興閣，傑立陵風飆。", "危檻俯翔鳥，跳檐落飛猱。", "上有傲世人，身衣白鶴毛。", "下視市井喧，奔走何嗷嗷。", "蕭然倚楹嘯，遺響入雲霄。", "清風吹其裾，冉冉不可操。", "不知何所爲，豈即非盧敖。", "遊目萬里間，遠山如伏羔。", "遺語謝世俗，釣魚當釣鼇。"]}