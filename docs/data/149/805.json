{"author": "蘇轍", "period": "宋", "type": "诗", "title": "八陣磧", "paragraphs": ["漲江吹八陣，江落陣如故。", "我來苦寒後，平沙如匹素。", "乘高望遺迹，磊磊六十四。", "遥指如布棋，就視不知處。", "世稱諸葛公，用衆有法度。", "區區落褒斜，軍旅無闊步。", "中原竟不到，置陣狹無所。", "茫茫平沙中，積石排隊伍。", "獨使後世人，知我非莽鹵。", "奈何長蛇形，千古竟不悟。", "惟餘桓元子，久視不能去。"]}