{"author": "蘇轍", "period": "宋", "type": "诗", "title": "次韵子瞻渼陂魚", "paragraphs": ["渼陂霜落魚可掩，枯芡破盤蒲折劍。", "巨斧敲冰已暗知，長叉刺浪那容閃。", "鯨孫蛟子誰復惜，朱鬣金鱗漫如染。", "邂逅相遭已失津，偶然一掉猶思塹。", "嗟君遊宦久羊炙，有似遠行安野店。", "得魚未熟口流涎，豈有哀矜自欺僭。", "人生飽足百事已，美味那令一朝欠。", "少年勿笑貪匕筯，老病行看費針砭。", "羊生懸骨空自饑，伯夷食菜有不贍。", "清名驚世不益身，何異飲醯徒酷釅。"]}