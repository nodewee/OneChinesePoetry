{"author": "蘇轍", "period": "宋", "type": "诗", "title": "和子瞻鳳翔八觀八首 王維吳道子畫", "paragraphs": ["吾觀天地間，萬事同一理。", "扁也工斫輪，乃知讀文字。", "我非畫中師，偶亦識畫旨。", "勇怯不必同，要以各善耳。", "壯馬脫銜放平陸，步驟風雨百夫靡。", "美人婉娩守閑獨，不出庭戶修容止。", "女能嫣然笑傾國，馬能一蹴致千里。", "優柔自好勇自强，各自勝絕無彼此。", "誰言王摩詰，乃過吳道子。", "試謂道子來，置女所挾從軟美。", "道子掉頭不肯應，剛傑我已足自恃。", "雄奔不失馳，精妙實無比。", "老僧寂滅生慮微，侍女閑潔非復婢。", "丁寧勿相違，幸使二子齒。", "二子遺迹今豈多，岐陽可貴能獨備。", "但使古壁常堅完，塵土雖積光艷長不毀。"]}