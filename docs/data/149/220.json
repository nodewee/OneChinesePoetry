{"author": "張舜民", "period": "宋", "type": "诗", "title": "北湖集句", "paragraphs": ["北湖泛空明，移舟泊滄渚。", "篙師暗理楫，宛轉到深處。", "回流抱絕巘，長烟曳輕素。", "山明望松雪，湖闇兼雲霧。", "遥風送管弦，白日無塵土。", "皎鏡含虛碧，瘴烟跕飛羽。", "高冢空纍纍，昔時卿相墓。", "郴州頗凉冷，滄洲有奇趣。", "逐客久憔悴，世途多禮數。", "孤影空相隨，不知從此去。", "終朝對樽酒，况復天景暮。", "樂罷不無悲，却尋故鄉路。"]}