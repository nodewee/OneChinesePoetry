{"author": "蘇轍", "period": "宋", "type": "诗", "title": "息壤", "paragraphs": ["江上寒沙薄如席，一夕墳起成高丘。", "江流傾轉力不勝，左齧右吐非自由。", "南郡城南獨何者，平地生長殊不休。", "當中屋背不盈尺，深入百丈皆石樓。", "古人不知下有怪，發破不掩水漲浮。", "傳言夏鯀塞洚水，上帝愛此無敢偷。", "竊持大畚負長鎛，刺取不已帝使流。", "禹知水怒非塞止，網捕百怪雜蜃鰍。", "掘壕入土不計丈，投擲填壓聲鳴啾。", "一時既定憂後世，恐此竊出壞九州。", "神人已死無復制，故以此土封其頭。", "發之輒滿不可既，意使靈物長幽囚。", "前年大旱千里赤，取土盈掬雨不收。", "誰言咫尺舊黄壤，中有千歲龍與虬。", "高山萬仞猶可削，嗟此何獨生如疣。", "天長地遠莽無極，雖有缺壞誰能賙。", "我疑天意固有在，患世多事窮鎸鎪。", "埏陶鼓鑄地力困，久不自補無爲憂。", "世無女媧空白石，磊磊滿地如浮漚。", "耕田鑿井自無已，息壤無幾安能酬。"]}