{"author": "蘇轍", "period": "宋", "type": "诗", "title": "和子瞻鳳翔八觀八首 秦穆公墓", "paragraphs": ["泉上秦伯墳，下埋三良士。", "三良百夫特，豈爲無益死。", "當年不幸見迫脅，詩人尚記臨穴惴。", "豈如田橫海中客，中原皆漢無報所。", "秦國吞西周，康公穆公子。", "盡力事康公，穆公不爲負。", "豈必殺身從之遊，夫子乃以侯嬴所爲疑三子。", "王澤既未竭，君子不爲詭。", "三良狥秦穆，要自不得已。"]}