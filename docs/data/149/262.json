{"author": "張舜民", "period": "宋", "type": "诗", "title": "和孫莘老題召伯斗野亭", "paragraphs": ["我登甘棠埭，所向殊未平。", "舟行汙池中，頓失江湖青。", "蛙聲亂僧唄，鴟吻赫市甍。", "意同伯喈死，苟與衛士傾。", "開池種白蓮，壘石擬三生。", "猶淹南斗墟，終遠北斗城。", "設我紫藕供，報之白茅烹。", "三年猿鶴友，萬里秦梵行。", "秋風隴首至，落日淮南明。", "寄言懷土士，慎勿慕官榮。"]}