{"author": "蘇轍", "period": "宋", "type": "诗", "title": "和子瞻焦山", "paragraphs": ["金山遊遍入焦山，舟輕帆急須臾間。", "涉江已遠風浪闊，遊人到此皆爭還。", "山頭冉冉萬竿竹，樓閣不見門長關。", "金山共此一江水，只有勝絕無此閑。", "野僧終日飽一飯，與世相視如髦蠻。", "門無舟楫斷還往，說法教化黿鼉頑。", "偶然客至話鄉國，西望落日低銅鐶。", "岷峨正在日入處，想象積雪堆青鬟。", "稻田一頃良自給，仕宦不返知誰扳。", "久安祿廩農事廢，强弓一弛無由彎。", "行逢佳處輒嘆息，想見茅屋藏榛菅。", "我知此地便堪隠，稻苗旆旆魚斑斑。"]}