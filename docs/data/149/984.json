{"author": "蘇轍", "period": "宋", "type": "诗", "title": "次韵子瞻發洪澤遇大風却還宿", "paragraphs": ["昨夜宿洪澤，再來遂如歸。", "却行雖云拙，乘險諒亦非。", "誰言淮陰近，阻此駭浪飛。", "長風徑千里，蛟蜃相因依。", "眇然恃一葉，此勢安可違。", "冒涉彼何人，勇决生慮微。", "欲速有不達，魚腹豈足肥。", "風帆尚可轉，野廟誰能祈。", "但當擁衾睡，慎閉窗與扉。", "夜聞聲尚惡，起視聊披衣。"]}