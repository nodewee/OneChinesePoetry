{"author": "蘇轍", "period": "宋", "type": "诗", "title": "和子瞻鳳翔八觀八首 楊惠之塑維摩像", "paragraphs": ["金粟如來瘦如腊，坐上文殊秋月圓。", "法門論極兩相可，言語不復相通傳。", "至人養心遺四體，瘦不爲病肥非妍。", "誰人好道塑遺像，鮐皮束骨筋扶咽。", "兀然隠几心已滅，形如病鶴竦兩肩。", "骨節支離體疏緩，兩目視物猶烱然。", "長嗟靈運不知道，强翦美鬚插兩顴。", "彼人視身若枯木，割去右臂非所患。", "何况塑畫已身外，豈必奪爾庸自全。", "真人遺意世莫識，時有遊僧施鉢錢。"]}