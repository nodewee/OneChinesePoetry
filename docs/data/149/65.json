{"author": "張舜民", "period": "宋", "type": "诗", "title": "還李彀士雄卷", "paragraphs": ["河汾之會，韓晉之津。", "在昔王馬今何人，青衫木笏排風塵。", "面如桃花髭如銀，長篇大字妙入神。", "關輔後輩誰等倫，四方仕宦足邅迍。", "歸老閿鄉玉澗濱，雲爲友兮山爲鄰。", "森森綠槊萬霜筠，汩汩清漣飛兩輪。", "亭上何所見，荆山早暮來相親。", "齋中何所有，新舊歌詩千百首。", "細大搜羅萬象勞，放開日月東西走。", "世上兒女徒紛紛，作者須教歸老手。", "君不見古往今來富貴人，燦燦金章懸紫綬。", "金珠初入寵方深，骨肉未消名已朽。", "又不見李杜死來三百年，至今仰望如星斗。", "一聯一句挂齒牙，便同金石垂長久。", "乃知皇天造萬物，獨於吾輩偏加厚。", "還翁詩卷翁細思，豈是生平都不偶。"]}