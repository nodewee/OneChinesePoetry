{"author": "釋仲殊", "period": "宋", "type": "诗", "title": "題翠麓亭", "paragraphs": ["素虬盤屈走靈泉，槲葉塗紅作畫船。", "幡轉玉繩光影旋，杯銜金鏡酒痕圓。", "篆形綵字方傳世，星落光纏忽下天。", "遠想螭蟠殊未若，小圖河曲宛依然。", "緩浮松釀環雲際，不動蘭橈到席邊。", "上巳浮恩非此日，山陰盛事掩多年。", "從歡未省向尊俎，屢酒何嘗議聖賢。", "翰墨主人今獨步，雙鵝應復降飛仙。"]}