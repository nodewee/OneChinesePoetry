{"author": "朱長文", "period": "宋", "type": "诗", "title": "光祿生日", "paragraphs": ["卿寺方森棘，侯邦屢建旂。", "才鋒周物理，智燭見神機。", "壽遠眉毫秀，身康鬢雪稀。", "翠筠高挺節，古柏暗增圍。", "雲陛朝升對，銅符夕佩歸。", "灌苗潛致茂，針瘼坐令肥。", "召杜名方重，松喬志所希。", "非才學詩禮，多幸奉庭闈。", "葉載神龜穩，雛隨彩鳳飛。", "晨昏趨膝下，永着老萊衣。"]}