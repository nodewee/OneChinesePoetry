{"author": "蘇轍", "period": "宋", "type": "诗", "title": "襄陽古樂府二首 襄陽樂", "paragraphs": ["誰言襄陽苦，歌者樂襄陽。", "太守劉公子，千年未可忘。", "劉公一去歲時改，惟有州南漢水長。", "漢水南流峴山碧，種稻耕田泥沒尺。", "里人種麥滿高原，長使越人耕大澤。", "澤中多水原上乾，越人爲種楚人食。", "火耕水耨古常然，漢水魚多去滿船。", "長有行人知此樂，來買槎頭縮項鯿。"]}