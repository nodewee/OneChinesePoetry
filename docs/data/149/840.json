{"author": "蘇轍", "period": "宋", "type": "诗", "title": "記歲首鄉俗寄子瞻二首 蠶市", "paragraphs": ["枯桑舒牙葉漸青，新蠶可浴日晴明。", "前年器用隨手敗，今冬衣着及春營。", "傾囷計口賣餘粟，買箔還家待種生。", "不惟箱篚供婦女，亦有鉏鎛資男耕。", "空巷無人鬥容冶，六親相見爭邀迎。", "酒肴勸屬坊市滿，鼓笛繁亂倡優獰。", "蠶叢在時已如此，古人雖沒誰敢更。", "異方不見古風俗，但向陌上聞吹笙。"]}