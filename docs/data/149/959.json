{"author": "蘇轍", "period": "宋", "type": "诗", "title": "送劉道原學士歸南康", "paragraphs": ["大川傾流萬物俱，根旋脚脫爭奔徂。", "流萍斷梗誰復數，長林巨石曾須臾。", "軒昂顛倒唯恐後，嗟子何獨强根株。", "三年一語未嘗屈，擬學文舉驚當塗。", "心知勢力非汝敵，獨恐清議無遺餘。", "扁舟歲晚告歸覲，家膳欲及羞蓴鱸。", "隠居高節世所尚，掛冠早歲還州閭。", "紛紜世事不著耳，得失豈復分錙銖。", "投身固已陷泥滓，獨立未免遭霑濡。", "君歸左右識高趣，牛毛細數分賢愚。"]}