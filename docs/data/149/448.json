{"author": "方洵武", "period": "宋", "type": "诗", "title": "題寧國院十全堂", "paragraphs": ["盧扁不世出，死生非在人。", "草木孕妙理，金玉潜至神。", "用之固有序，品制非君臣。", "世之挾術者，不啻空中塵。", "悉以利自售，幽枉何由伸。", "韞公藥之師，所得無非真。", "構堂備觀寂，榜墨如堆雲。", "再味維摩言，深憫芭蕉身。", "我病衆生病，當推病之因。", "諸幻起諸妄，勿藥常欣欣。"]}