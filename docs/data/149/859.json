{"author": "蘇轍", "period": "宋", "type": "诗", "title": "和子瞻鳳翔八觀八首 東湖", "paragraphs": ["不到東湖上，但聞東湖吟。", "詩詞已清絕，佳境亦可尋。", "蜿蜒蒼石螭，蟠拏據湖心。", "倒腹吐流水，奔注爲重深。", "清風蕩微波，渺渺平無音。", "有鼈行在沙，有魚躍在潯。", "鼈圓如新荷，魚細如蠹蟫。", "梧桐生兩涯，蕭蕭自成林。", "孫枝復生孫，已中瑟與琴。", "秋蟲噪蜩蚻，春鳥鳴鴂鵀。", "有客來無時，濯足蔭清陰。", "自忘府中官，取酒石上斟。", "醉倒卧石上，野蟲上其襟。", "醒來不知莫，湖月翻黄金。", "油然上馬去，縱意不自箴。", "作詩招路人，行樂宜及今。", "人生不滿百，一瞬何所任。", "路人掉頭笑，去馬何駸駸。", "子有不肖弟，有冠未嘗簪。", "願身化爲線，使子爲之鍼。", "子欲烹鯉魚，爲子溉釜鬵。", "子欲枕山石，爲子求布衾。", "異鄉雖云樂，不如反故岑。", "瘦田可鑿耕，桑柘可織紝。", "東有軒轅泉，隠隠如牛涔。", "西有管輅宅，尚存青石碪。", "彭女留膝踝，禮拜意已欽。", "慈母抱衆子，亂石寒蕭森。", "朝往莫可還，此豈不足臨。", "慎勿語他人，此意子獨諶。"]}