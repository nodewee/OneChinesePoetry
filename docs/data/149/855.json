{"author": "蘇轍", "period": "宋", "type": "诗", "title": "和子瞻鳳翔八觀八首 石鼓", "paragraphs": ["岐山之陽石爲鼓，叩之不鳴懸無虡。", "以爲無用百無直，以爲有用萬物祖。", "置身無用有用間，自託周宣誰敢侮。", "宣王沒後墳壠平，秦野蒼茫不知處。", "周人舊物惟存山，文武遺民盡囚虜。", "鼎鍾無在鑄戈戟，宮殿已倒生禾黍。", "厲宣子孫竄四方，昭穆錯亂不存譜。", "時有過客悲先王，綢繆牖戶徹桑土。", "思宣不見幸鼓存，由鼓求宣近爲愈。", "彼皆有用世所好，天地能生不能主。", "君看項籍猛如狼，身死未冷割爲脯。", "馬童楊喜豈不仁，待汝封侯非怨汝。", "何况外物固已輕，毛擒翡翠尾執麈。", "惟有蒼石於此時，獨以無用不見數。", "形骸偃蹇任苔蘚，文字皴剝困風雨。", "遭亂既以無用全，有用還爲太平取。", "古人不見見遺物，如見方召與申甫。", "文非科斗可窮詰，簡編不載無訓詁。", "字形漫汗隨石缺，蒼蛇生角龍折股。", "亦如老人遭暴橫，頤下髭禿口齒齬。", "形雖不具意可知，有云楊柳貫魴鱮。", "魴鱮豈厭居溪谷，自投網罟入君俎。", "柳條柔弱長百尺，挽之不斷細如縷。", "以柳貫魚魚不傷，貫不傷魚魚樂死。", "登之廟中鬼神格，錫女豐年多黍稌。", "宣王用兵征四國，北摧犬戎南服楚。", "將帥用命士卒歡，死生不顧闞虓虎。", "問之何術能使然，撫之如子敬如父。", "弱柳貫魚魚弗違，仁人在上民不怒。", "請看石鼓非徒然，長笑太山刻秦語。"]}