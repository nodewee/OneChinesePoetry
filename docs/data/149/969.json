{"author": "蘇轍", "period": "宋", "type": "诗", "title": "次韵子瞻潁州留別二首  其一", "paragraphs": ["託身遊宦鄉，終老羨箕潁。", "隠居亦何樂，親愛形隨影。", "念兄適吳越，霜降水初冷。", "翩然事舟楫，棄此室廬靜。", "平明知當發，中夜抱虛警。", "永懷江上宅，歸計失不猛。", "人生狥所役，有若魚墮井。", "遠行豈易還，劇飲終難醒。", "不如早自乞，閑日庶猶永。", "世事非所憂，多憂亦誰省。"]}