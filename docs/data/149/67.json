{"author": "張舜民", "period": "宋", "type": "诗", "title": "書節孝先生事實於先生詩編之後", "paragraphs": ["古人往矣名空存，爾來冠带誰其倫。", "語言淵騫行盜跖，俯仰不愧何繽繽。", "先生道義完且潔，去彼取此非今人。", "事親豈但綵衣戲，刻木省定長悲辛。", "拋官却掃醉經史，胸中無復留纖塵。", "履穿袍敝突不墨，辭幣與粟甘清貧。", "自從秀髮到白首，造次於是非一晨。", "當知有昊憫澆散，先生故出拔斯民。", "嗟余稟賦雖不敏，管窺偶幸知所因。", "講聞先生亦已久，云爲輒以書諸紳。", "朅來廣陵兩閱歲，所得比舊尤加親。", "此編雅什盈數百，覃思成誦驚余神。", "恍如聽樂周太廟，黄鐘大呂皦且純。", "又如典瑞出圭璧，璀璨溢目非玞珉。", "偉哉固足信萬一，彷彿想見容彬彬。", "吾皇圖治急遺逸，空谷相望推蒲輪。", "先生高卧焉得遂，細札匪日頒嚴闉。", "重慚韁鎖脫無計，灑掃猶阻致此身。", "願言師法不少懈，異日有立逃湮淪。"]}