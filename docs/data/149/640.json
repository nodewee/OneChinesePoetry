{"author": "朱長文", "period": "宋", "type": "诗", "title": "上運使陳兵部", "paragraphs": ["屈指西州當世英，我公傑出久知名。", "自從揚馬奇才後，又得岷峨靈氣清。", "剛者近仁今始見，惠而能政古難并。", "胸羅萬象縱橫有，目悅羣情黑白明。", "已借牙籌安右輔，尚留金節壓東瀛。", "片章馳上雲霄動，一檄飛前草木驚。", "斷割劇繁如簡易，針砭瘦瘠使豐盈。", "此時阜俗資良策，匪夕疇庸在老成。", "竊愧衰姿毗太府，幸逢雅量庇寒生。", "欲祈陰施增仙算，幾見蟠桃結子榮。"]}