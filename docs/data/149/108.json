{"author": "張舜民", "period": "宋", "type": "诗", "title": "和趙大監雪", "paragraphs": ["臘雪稱爲瑞，初春又不同。", "月藏燈市底，雲泛綵山中。", "灑面猶堪數，連宵勢莫窮。", "催花縈小檻，引絮舞低空。", "三逕從誰掃，千門倏自通。", "褵褷消酒力，料峭却東風。", "闊壅平戎幕，孤撐訪戴篷。", "豈期麟趾客，並舍虎門東。", "郢國歌難和，梁園賦易工。", "何人知帝力，鼓腹頌清衷。"]}