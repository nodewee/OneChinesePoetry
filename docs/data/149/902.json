{"author": "蘇轍", "period": "宋", "type": "诗", "title": "用林侄韵賦雪", "paragraphs": ["密雪來何晚，窮冬候欲差。", "投空落細米，布地凈平沙。", "繚繞飛相著，重仍積暗加。", "雨微花破碎，風細脚傾斜。", "次第來如摻，冥濛墮不嘩。", "燖鵝吹勁鞴，秀葦拂輕淚。", "畫字飄還沒，團毬暖旋窊。", "出鹽東海若，鍊石古皇媧。", "翻簸騰歸騎，紛飄集晚鴉。", "庭梅辨紅萼，壠麥覆黄芽。", "撥砌求新藥，尋蹤射伏䴥。", "埋樓平盡脊，集樹短留槎。", "亂下曾何擇，平鋪欲盡遮。", "欺貧寒入褐，惱客重添車。", "積素聊成燭，烹甘强試茶。", "病僧添曉鉢，老令放晨衙。", "融液曾何有，鮮明竟不奢。", "積多還避井，化早發從畬。", "溜滴檐垂箸，行觀逕轉蛇。", "誰能相就醉，都市酒容賒。"]}