{"author": "蘇轍", "period": "宋", "type": "诗", "title": "陪歐陽少師永叔燕潁州西湖", "paragraphs": ["西湖草木公所種，仁人實使甘棠重。", "歸來築室傍湖東，勝遊還與邦人共。", "公年未老髮先衰，對酒清歡似昔時。", "功成業就了無事，令名付與他人知。", "平生著書今絕筆，閉門燕居未嘗出。", "忽來湖上尋舊遊，坐令湖水生顔色。", "酒行樂作遊人多，爭觀竊語誰能呵。", "十年思潁今在潁，不飲耐此遊人何。"]}