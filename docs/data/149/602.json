{"author": "呂希純", "period": "宋", "type": "诗", "title": "千峰榭", "paragraphs": ["古郡千山裏，高臺六月凉。", "開軒背城市，伏檻即林塘。", "白佛當平遠，烏龍插昊蒼。", "水風生枕簟，嵐翠撲衣裳。", "欲雨高峰暗，新晴瀑布長。", "稻塍分錦繡，松嶺奏笙簧。", "自昔多賢守，於今載雅章。", "承流叨繼踵，主諾粗提綱。", "夙樂阿蘭若，端居最上方。", "南津有禪侶，默坐正相望。"]}