{"author": "蘇轍", "period": "宋", "type": "诗", "title": "入峽", "paragraphs": ["舟行瞿唐口，兩耳風鳴號。", "渺然長江水，千里投一瓢。", "峽門石爲戶，鬰怒水力驕。", "扁舟落中流，浩如一葉飄。", "呼吸信奔浪，不復由長篙。", "捩柁破濆旋，畏與亂石遭。", "兩山蹙相值，望之不容舠。", "漸近乃可入，白鹽最雄高。", "草木皆倒生，哀叫悲玄猱。", "白雲繚長袖，零落如飛毛。", "緬懷洚水年，慘蹙病有堯。", "禹益决岷水，屢與山鬼鏖。", "摧岡轉大石，破地疏洪濤。", "巉巉當道山，斬截肩尾銷。", "峭壁下無趾，連峰斷脩腰。", "破處不生草，上不掛鳥巢。", "水怪不盡戮，下有龍與鰲。", "遼哉千萬年，禹死遺迹牢。", "豈必見河洛，開峽斯已勞。"]}