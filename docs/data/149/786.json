{"author": "朱長文", "period": "宋", "type": "诗", "title": "太守召陪諸公遊虎丘", "paragraphs": ["海湧一小山，遠視如陵丘。", "中藏天下奇，巖谷峻且幽。", "石壁老萬古，劍池照千秋。", "蕞爾小吳會，隠然瞰瀛洲。", "能令軒冕客，到此忘沉憂。", "樂天擁千騎，一月常一遊。", "高賢愛絕景，塵事莫可留。", "我公初下車，明斷速如流。", "千里滿和氣，訟庭無繫囚。", "三英皆膚使，金節憩南州。", "同聲約真賞，相應如鳴球。", "半刺富文雅，嘉賓張與劉。", "清晨出西閶，山翠逼蘭舟。", "耕叟迎彩旆，佳禽和鳴騶。", "憑闌共四顧，湖海入危樓。", "雲低未作雨，萬象圍寸眸。", "憲老揮散隸，妙絕與古儔。", "河漢淡輕靄，天門跳驚虯。", "才名三十年，餘事及銀鈎。", "茲遊雖偶然，千載仰芳猷。", "日暮下危磴，玉杯相獻酬。", "一篇間一局，豪放不自休。", "樂哉文字飲，相與喜賢侯。", "短篇春事勝，可與吳兒謳。"]}