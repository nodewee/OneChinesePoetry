{"author": "蘇轍", "period": "宋", "type": "诗", "title": "嚴顔碑", "paragraphs": ["古碑殘缺不可讀，遠人愛惜未忍磨。", "相傳昔者嚴太守，刻石千歲字已訛。", "嚴顔平生吾不記，獨憶城破節最高。", "被擒不辱古亦有，吾愛善折張飛豪。", "軍中生死何足怪，乘勝使氣可若何。", "斫頭徐死子無怒，我豈畏死如兒曹。", "匹夫受戮或不避，所重壯氣吞黄河。", "臨危閑暇有如此，覽碑慷慨思橫戈。"]}