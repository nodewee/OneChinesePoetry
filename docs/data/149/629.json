{"author": "朱長文", "period": "宋", "type": "诗", "title": "詠齋偶書呈子通無隠", "paragraphs": ["夙志在蕭閒，獲此遁幽迹。", "喬林無冬春，蒼靄異晨夕。", "旁窺疑好峰，俯瞰驚峭壁。", "浩然溪山興，盡在陶潛宅。", "杖藜行水邊，萍際湛空碧。", "良魚不輕游，弱羽猶自惜。", "吟髭不禁霜，曉鑑見早白。", "古人已深嘆，信是林園客。", "遣累假禪鋒，陶情任詩格。", "寄聲招友人，來看亭前柏。"]}