{"author": "張景脩", "period": "宋", "type": "诗", "title": "題寧國縣十全堂", "paragraphs": ["醫莫以人試，藥能生死人。", "十失爲一次，望而知謂神。", "嘗聞秦醫和，診君知其臣。", "豈無肘後方，埋沒隨埃塵。", "韞師以愈疾，猶如臂屈伸。", "華佗醫之良，思邈醫之真。", "誰能不服藥，一一如朱雲。", "斯堂名十全，全人亦全身。", "方公諳藥性，勇退蓋此因。", "金玉不足寶，人生繫悲忻。"]}