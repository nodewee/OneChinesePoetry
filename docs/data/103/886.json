{"author": "陳傅良", "period": "宋", "type": "诗", "title": "夷門歌送德脩還闕", "paragraphs": ["萬古江入海，吳蜀有不通。", "不通誰使然，人自爲異同。", "昔在李孟錢，士各懷土封。", "靜言彼何尤，亦各徇所忠。", "恭惟宋受命，三姓皆朝宗。", "斯文已百年，名世纔數公。", "眉山與金陵，柰何不相容。", "大雅如關洛，亦復互詆攻。", "朋分文字間，禍起師友中。", "四郊忽戎馬，塵滿夷門宮。", "往事已覆轍，後事如飄蓬。", "一飯忘苦饑，一褐忘苦冬。", "身謀每不長，王事靡有終。", "有客獨惻惻，萬里興深衷。", "相過話離合，歷歷繇熙豐。", "我久世慮薄，念之涕無從。", "貧賤將安歸，功名在其逢。", "有能用斯人，可使百阻空。", "西人不爲西，東人不爲東。"]}