{"author": "黄人傑", "period": "宋", "type": "诗", "title": "次袁尚書巫山十二峰二十五韻", "paragraphs": ["文昌老仙絕俗姿，愛山成癖非兒癡。", "胸中况自有丘壑，檻結瑰異常恐遲。", "坤維謀畧出分閫，江山致助爭出奇。", "尋幽選勝上巫峽，斷崖怪石懸參差。", "十二峯前弭征楫，枝藤直上窮所之。", "雲煙變態千萬狀，過眼神動驚天隨。", "人疑躋攀欲力盡，公自樂此良不疲。", "瑶華真妃似夙駕，風馬晝下揚旛旗。", "層巒好處起蒼壁，丹霞望門開赤帷。", "登壇定可拾瑶翠，却老未應無玉枝。", "仰天一笑晲寥廓，俯視培塿丘陵低。", "頗疑遊龍出飛躍，恍若栖鳳猶娛嬉。", "喬松跨鶴遠近集，雲雨濟人朝暮爲。", "壇羅野翠有餘潤，泉拖修帛無窮時。", "一經盼睞便改觀，陽臺價重當由茲。", "惜哉牙纛不久駐，鷁首未轉檣烏馳。", "輕縑素練欲摹寫，畫師難著五色施。", "筆端機杼始潜運，悠然寄興滄洲湄。", "章成密簡繡衣使，繡衣翰墨今白眉。", "珠酬玉唱兩相尚，三嘆盡解騷人頤。", "好刊蒼珉示千古，磨而不磷涅不緇。", "紛紛我輩小巫耳，健讀數過徒噫嘻。", "待從兩公奠西極，安南嶷，收關河百二之險，劖岷峨萬仞之嵋。", "大書有宋中興頌，東還更和巫山詩。"]}