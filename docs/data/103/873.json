{"author": "陳傅良", "period": "宋", "type": "诗", "title": "送鮑清卿教授莆中", "paragraphs": ["閩中豈不好，莆中况多儒。", "其山有丹荔，其水有子魚。", "艾軒諸老生，典則故所餘。", "堂堂退傅門，海內欲曳裾。", "宦遊得此樂，餞者酒滿車。", "我亦勸君酒，我意獨未舒。", "嘗聞入林獵，不可背水漁。", "背水漁尚可，背時更崎嶇。", "方今朝廷尊，紳笏日走趨。", "官多豈勝記，勢遠復易疎。", "媒身衆所同，藉口誰不如。", "柰何但溫飽，去向天一隅。", "平生拙自謀，蓬巷歲月除。", "更事亦既熟，畫此未必愚。", "豈有服茝蘭，佩之以瓊琚。", "令人愛不見，搔首空踟躕。"]}