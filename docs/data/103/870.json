{"author": "陳傅良", "period": "宋", "type": "诗", "title": "送葉正則赴浙西憲幕", "paragraphs": ["頻年送行客，酒罄詩不工。", "最晚與君別，柰此百感叢。", "岐山有鳴鳳，雅頌移豳風。", "于時二老生，出處海上同。", "曹劉對匕箸，失色一語中。", "明朝蜀江水，不與灞滻通。", "人心起毫末，世故關鴻蒙。", "乃知貧賤交，不下王覇功。", "霜根宿病驥，雲帆背蜚鴻。", "秋水能隔人，白蘋况連空。", "相從自束髮，各去隨轉蓬。", "今懷欣有合，後會苦未重。", "鱸魚直萬錢，羊酪醅一鍾。", "願君養盛年，我友半已翁。"]}