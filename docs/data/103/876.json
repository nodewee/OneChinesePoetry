{"author": "陳傅良", "period": "宋", "type": "诗", "title": "懷同舍石天民編脩", "paragraphs": ["山陰不得見，見期在東陽。", "東陽忽歲華，欲往又阻長。", "貽書輒無報，有便復寄將。", "以君懶於書，我豈望得當。", "永懷十年別，動止曾莫詳。", "君貌今何如，孰與我老蒼。", "就使白髮同，脚力誰弱强。", "日飯米多少，飲酒可幾觴。", "尚能甘寢耶，比之昔對床。", "嫂氏亦晚景，吾婦伯姊行。", "爲君過客頻，膏沐當不常。", "有兒若干人，已未勝冠裳。", "但要能譍門，勿問鄙與臧。", "一紙細說似，慰此遥相望。", "末乃及田舍，何有還何亡。", "丞郡祿已厚，豈不可小康。", "憶昔夜夢君，託交少年場。", "竦身而掀髯，眸子烱烱光。", "依然論時事，悲壯淚以滂。", "我方閉門嬉，謁至即暫忙。", "婆娑松竹下，細數秋葉黄。", "舊志益凋落，羣書半遺忘。", "請君勿他及，却使我意傷。"]}