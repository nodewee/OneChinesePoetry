{"author": "廖行之", "period": "宋", "type": "诗", "title": "田縣尉悲風詞", "paragraphs": ["風蕭蕭兮吹我衣，念故人兮我心孔悲。", "飛霞爲襜兮彩雲爲旂，胡徘徊兮耒江之湄。", "風蕭蕭兮吹我裳，念故人兮我心孔傷。", "星辰爲珮兮明月爲璫，胡襄羊兮耒山之陽。", "耒山高高兮耒水清清，高者君之氣兮清爲君之神。", "君挾此以生兮不隘以大，胡皎以明兮忽湮以曖。", "堂有老兮室有稚，能不抱孫兮樂親以戲。", "子如不暇恤兮親寧忍忘，孰奪之去兮不少翺翔。", "大江之南兮淛江之東，昔與君兮笑言相從。", "想丹旐兮埋圭玉於土中，千里泫然兮余獨感此悲風。"]}