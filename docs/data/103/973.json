{"author": "陳傅良", "period": "宋", "type": "诗", "title": "鼓琴行送許深父同知被詔赴闕", "paragraphs": ["伯牙非不善鼓琴，指下能寫山高而水深。", "亦有師曠號精絕，蜚雪白晝爲重陰。", "吾琴不以與二子，二子不過衰季愁嘆而悲吟。", "后夔安在九嶷遠，南風不競鳳鳥瘖。", "恭惟高宗復古殿得此，凈洗禁昧朱離任。", "一鼓朝綱日井井，再鼓邊柝秋沉沉。", "桑麻萬里皆按堵，笙歌三紀無沾襟。", "橋山遺此歲月侵，何時雅頌得所籥不僣。", "寶藏豈愛五重玉，市價敢論雙南金。", "公歸舊隠三霜砧，天子恭默思商霖。", "君臣祥琴適相際，使者十輩來駸駸。", "白麻已草弄印久，端揆虛左誰當今。", "我抱此琴病山林，不如送公西歸調釜鬵。", "但願爲作南風音，上以對揚高宗中興之大業，下以追還虞舜萬國之歡心。"]}