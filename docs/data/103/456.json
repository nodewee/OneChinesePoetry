{"author": "廖行之", "period": "宋", "type": "诗", "title": "壽邵陽唐倅二首  其一", "paragraphs": ["君不見大士化身兜率天，地湧兩足雙金蓮。", "光明照耀十方界，至今猶記周昭年。", "當年剎利西王國，才見薰風入炎日。", "菩提廣轉大法輪，普現寶身千百億。", "即今應感湘江涯，一念甫爲羣生迷。", "誕彌猶是舊來日，塵世已覺心南移。", "宰官未向朝端去，暫作資陽大慈父。", "惟將四諦妙真來，一洗含靈愁嘆苦。", "海沂豈久淹王祥，沙堤指日催鳴璫。", "心華定力莫思議，福利四海爲津梁。", "斯民正頼覺空覺，應世因緣詎能度。", "椿齡永劫未渠央，會看優曇幾開落。"]}