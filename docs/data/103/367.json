{"author": "呂祖謙", "period": "宋", "type": "诗", "title": "送胡子遠著作知漢州分韵得行字", "paragraphs": ["定交不在蚤，意合蓋已傾。", "胡侯西南來，兩載同書檠。", "與人徐有味，於世初無營。", "虛舟澹容與，未易寵辱驚。", "魚龍同一波，中有千丈清。", "道氣自深穩，名言常簡明。", "南宮接東觀，天衢勢方亨。", "夢回得遠信，窺簷渚鴻鳴。", "開書見連環，歸興浩已盈。", "子政方校錄，令伯俄陳情。", "都門日轂擊，雜襲炎凉并。", "誰知此麾蓋，獨爲思親行。", "夾道皆歎息，始識真重輕。", "古來聚散地，雪野天崢嶸。", "別袖不可挽，宿昔洲渚生。", "君臣有大義，忠孝相持衡。", "勉哉楙明德，清廟須棟甍。"]}