{"author": "廖行之", "period": "宋", "type": "诗", "title": "爲老人壽蘇鹽", "paragraphs": ["司寇家聲遠，開元相業尊。", "亞燕推手筆，刺暴賦箎塤。", "無逸隋圖在，居延漢節存。", "二天公覆蓋，六印氣雄渾。", "美玉藍田裔，洪河積石源。", "人材鍾盛世，侯伯萃高門。", "龍集天津尾，杓携井絡坤。", "策加三卦候，蓂改四朝昏。", "兆夢熊羆喜，儀庭鸑鷟鶱。", "崧高真氣宇，佛祖是心原。", "標準儀中外，才猷剸劇煩。", "樞庭陪國論，江介輔侯藩。", "忠力宣僚寀，勳庸簡帝閽。", "皇華分使節，風采動輶軒。", "煮摘三湘富，澄清九郡恩。", "融融流叶氣，藹藹載謠言。", "望洽青氈舊，榮須錫馬蕃。", "金甌披姓字，芝詔下天垣。", "卿月當聯棘，王庭合簉鵷。", "蓬壺開壽域，斗柄挹芳樽。", "蟠實來仙木，松膏出老根。", "祝公千歲壽，带礪見調元。"]}