{"author": "廖行之", "period": "宋", "type": "诗", "title": "醉中紀事題辰州浄因寺", "paragraphs": ["山城春半時，底事風作惡。", "小隠杜書帷，暗想花蕭索。", "命駕訪林藪，尋芳到叢薄。", "漫山粲百英，隨分有餘樂。", "縈迴度城陰，徙倚步禪閣。", "山僧正齋餘，茗椀快新瀹。", "壁間有佳句，一誦喜且愕。", "登堂陳盃盤，痛飲自諧謔。", "新詩恣賡酬，郢匠成妙斲。", "忘機物不疑，屋山下烏啄。", "松風動豪氣，號怒響林壑。", "顧我亦楚狂，高興復誰托。", "揮毫屬同遊，聊共題新堊。"]}