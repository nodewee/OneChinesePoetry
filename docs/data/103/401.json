{"author": "廖行之", "period": "宋", "type": "诗", "title": "自中都歸題勝業寺古柏", "paragraphs": ["昔聞南山下，有柏古且奇。", "書癡守寒窗，一見嗟無期。", "歸從軟紅塵，乃識蒼虬姿。", "青青十畝蔭，凜凜千年枝。", "山靈日守護，斧斤誰侵欺。", "孤根久盤踞，珍幹分逶迤。", "飄蕭爽氣生，蓊蔚祥雲低。", "九龍出同穴，宛轉猶相持。", "高標足古意，貞操長遐栖。", "豈無金芝秀，瑣瑣誇一時。", "豈無豫章靈，屑屑關興衰。", "何如此嘉樹，毀譽無欣悲。", "傳聞禹所植，往事誰能稽。", "安得子墨卿，寫作無聲詩。"]}