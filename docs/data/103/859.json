{"author": "陳傅良", "period": "宋", "type": "诗", "title": "和孟阜老梅韵  其一", "paragraphs": ["朝遊山南莫北隅，脩竹之下手所披。", "五步一顧立不趨，柔枝弱榦千萬餘。", "粲然笑倩多新奇，歲寒安用衆穉爲。", "驚嗟怪怪丈人行，縞衣藍縷冰斲肌。", "莓苔雪片凍不飛，玉飾其末璣衡欹。", "藐姑之仙下縹緲，蒼虬爲駕羽葆希。", "三閭大夫從女須，枯槁嬋娟却並馳。", "張子愛之亦既癡，人不得覷以我歸。", "我生自視梅孰如，滄江獨立兒女嗤。", "年來稍稍學折枝，柰何復與此老期。"]}