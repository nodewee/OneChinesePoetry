{"author": "陳傅良", "period": "宋", "type": "诗", "title": "讀范文正公神道碑有感佚事", "paragraphs": ["武侯不可致，玄德造其廬。", "公在衰絰中，乃上時政書。", "維時君臣定，事與草昧殊。", "出處千載同，豈必名迹如。", "行伍拔大將，寒饑得名儒。", "推轂天下士，百年用其餘。", "生平慕河汾，未許王魏俱。", "慇懃八司馬，意獨何區區。", "自古朋黨論，消復莽無期。", "誰令羣疑亡，韓富及有爲。", "惜哉公不見，功名止西陲。"]}