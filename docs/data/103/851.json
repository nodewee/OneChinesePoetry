{"author": "陳傅良", "period": "宋", "type": "诗", "title": "黄巖張之望之立來訪與遊梅潭詩以送之", "paragraphs": ["張子好兄弟，別我今九年。", "東風刮瞇眼，雙鵠忽墮前。", "坐定看兩鬢，喜極意慘然。", "來日豈不多，此意合少延。", "念子伏巖穴，有作皆巨編。", "稻粱未暇謀，從我志獨堅。", "虛名適相累，浩嘆當誰憐。", "積雨得新霽，綠漲彌百川。", "載酒問何有，漾舟隨所便。", "與子梅潭游，以茲寓惓惓。", "傾崖俯仰立，中有飛瀑懸。", "平地儼閶闔，晴空自雲烟。", "既見各有得，欲語不可傳。", "衆妙在領會，天成謝琱鎸。", "子歸有新詩，時寄三兩篇。"]}