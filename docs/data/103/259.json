{"author": "趙善堅", "period": "宋", "type": "诗", "title": "化成巖", "paragraphs": ["低帽白蕉衫，跨馬北巖路。", "爲我撤炎歊，時有清風度。", "投策躡遊屐，捫蘿窮幽趣。", "怪石鳴瘦筇，狹徑窘危步。", "雲間啟深洞，玲瓏天巧露。", "僧侶羅上下，鐘聲答晨暮。", "長笑排翠謁，圍棋驚振鷺。", "陶寫屏絲竹，恐爲風景污。", "拂蘚題蒼崖，縱橫醉中句。", "茲遊豈易得，載酒莫辭屢。"]}