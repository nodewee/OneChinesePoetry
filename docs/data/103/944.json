{"author": "陳傅良", "period": "宋", "type": "诗", "title": "送黄子聞得縣瑞安", "paragraphs": ["西都循吏無墨綬，密令忽用爲三公。", "仁人遭時乃自見，不係官爵汙與隆。", "黄君崎嶇髮半白，得縣吾州滄海東。", "平生經術久未試，今幸小試難爲功。", "休聲出自士論衆，遺愛見於民力窮。", "如君作吏豈擇便，第勿謂難斯令終。", "嗟余欲歸歸未得，觀政不在漁樵中。", "逢人每似卓傅傳，此道萬古君王同。"]}