{"author": "廖行之", "period": "宋", "type": "诗", "title": "和劉寺簿韵就述丐祠意", "paragraphs": ["衡湘風物佳，微産亦豐美。", "清腴足秔稻，雋永到梨柿。", "一飽自有餘，此樂渠有涘。", "况逢使君賢，公餘多燕喜。", "新詩且間作，健筆時一泚。", "形骸了區別，肝膽洞遐邇。", "言論斯靄如，旨意不忘起。", "梧檟良栽培，稂莠早耘耔。", "我愚莫孰何，流輩敢倫儗。", "每聞循循誘，敢愧空空鄙。", "高堂有白髮，富貴寧羨彼。", "丐公成此心，萬事歡菽水。"]}