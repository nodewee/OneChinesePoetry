{"author": "廖行之", "period": "宋", "type": "诗", "title": "壽岳陽林倅", "paragraphs": ["南風舞山木，幾日天好晴。", "驟雨洗空翠，當暑氣倏清。", "湖光散瀰𣾜，宇鑑浮青冥。", "魚龍戲吹浪，草木摇芳馨。", "祥氛郁華居，喜色生緹屏。", "緹屏一何喜，別駕今甫申。", "丰神稟崧嶽，仙骨標蓬瀛。", "間世出王佐，生賢果天心。", "當時三更月，尚記七莢蓂。", "居然熊羆夢，况乃星宿熒。", "堂堂問禮家，豈但工梅吟。", "西湖耿澄澈，泰山愧崢嶸。", "德器重九鼎，材猷冠千英。", "鳴絃了巖邑，展驥開修程。", "岳陽千乘邦，樓觀萬古名。", "形勝以人重，民安須政平。", "誰問蕃宣功，正藉太守丞。", "要令范公記，亹亹增清芬。", "十行東北來，六月西南征。", "心源不受暑，王命無留行。", "邦人徯膏澤，邑尉覘車塵。", "斂板慰所慕，執鞭欣且榮。", "匪私一身遇，所冀千里均。", "佳辰迫開府，善頌騰歡聲。", "紛紛祝龜鶴，懇懇祈松椿。", "人情亶忱切，天理尤著明。", "維仁必壽祉，稱德斯鈞衡。", "福祿方鼎來，何者當擬倫。", "茫洋洞庭波，中有君山青。", "渟峙未渠央，功成更遐齡。"]}