{"author": "陳傅良", "period": "宋", "type": "诗", "title": "西廟招辭", "paragraphs": ["君昔兮胡不去斯，君今兮胡不來斯。", "文棟兮琱楣，峴山之麓兮江圻。", "旨酒牲兮潔肥，皓遺老兮鬚眉。", "坎擊鼓兮吹箎，君勿來兮遲遲。", "山蜿蜿兮榕陰萎蕤，江水清夷兮無蛟與螭。", "君之來兮可以娛嬉，君不共安兮誰與共危。", "鳴玉兮衮衣，彼亦君兮一時。", "莽中州兮爲夷，匪冢則廟兮牛羊纍纍。", "尚我民兮有知，子子孫孫兮永依。", "揆之兮以是非，君舍此兮安之。", "田有畔兮澤有陂，桑稻兮誕彌，懷不報兮忸怩。", "日早暮兮夜何其，猶容與兮誰須。"]}