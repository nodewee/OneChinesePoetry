{"author": "陳炳", "period": "宋", "type": "诗", "title": "巢湖神母廟詩", "paragraphs": ["舟之來兮風高，蕩汩潏兮帆招。", "燎薰在堂兮潔涓牲牢，望神儼然兮歛袵，願速濟我兮不崇朝。", "舟之去兮風微，波渺瀰兮迅于，飛帆拂兮茫無涯。", "眼眩膽栗兮將安之，我有願兮惟神焉依。", "秋深兮木落，葭葦蕭騷兮清日薄。", "神兮今焉在，吞吐月星兮獨處廓。", "神甚仁兮寧以爲禍，愚有弗虔兮幸賁過。", "天地一葉兮相繼，神無波濤兮駭我。"]}