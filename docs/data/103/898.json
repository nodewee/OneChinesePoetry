{"author": "陳傅良", "period": "宋", "type": "诗", "title": "臨桂尉楊渭夫以詩來因次其韵兼簡同僚", "paragraphs": ["萬物各美惡，一室有面背。", "去來故無恒，欣厭惟所會。", "有能悟茲理，何必著幽邃。", "後圃並山麓，脩竹積空翠。", "斧尋自何年，樊養特過計。", "陳根獨遭時，沃壤亦借勢。", "居然成獨清，可以掩衆媚。", "亭院起中𠘶，湖潦粲前際。", "於時吾豈敢，謂此天作對。", "新詩忽盛談，俗狀良內媿。", "子方及歸期，客復攪離思。", "尚當封殖之，去日如始至。"]}