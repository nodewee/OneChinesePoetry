{"author": "陳傅良", "period": "宋", "type": "诗", "title": "書黄巖丁明仲墓誌碑陰", "paragraphs": ["葉君隻字雙南金，予子拳石藏幽深。", "百名以上辭不淫，我豈識子猶漸襟。", "黄山之阿墓林林，斷碑日爍秋雨霖。", "彼豈孫子力不任，人莫過問嘷孤禽。", "子以窮餓死苦吟，束棺逆旅無衣衾。", "末乃得此世所欽，子視昔者孰與今。", "區間壽短升與沉，長留天地誰無心。", "於中詩人最嶇嶔，竟亦朽腐如書蟫。", "何獨遺子天球琳，上與郊島名相尋。", "雖無薦藉鬼已歆，况立之後主釜鬵。", "期以數歲頭勝簪，有田可稼桑可紝。", "收拾舊稿編朱鋟，未必千載無知音。", "請我書此碑之陰，大亮一語不肯侵。", "嗚呼讀者悲不禁，牛羊勿踐木森森。"]}