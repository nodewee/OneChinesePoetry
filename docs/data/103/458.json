{"author": "廖行之", "period": "宋", "type": "诗", "title": "代賀蘇鹽生朝", "paragraphs": ["斗杓酒携井絡墟，月蓂四莢隨盈除。", "絪縕和氣掬宇宙，葱鬰瑞靄充門閭。", "門閭自是相家舊，許國勳閥今渠渠。", "公侯骨相奇表在，佛祖心諦羣疑袪。", "長材不憚剸煩劇，入贊樞庭還題輿。", "聲猷業履藹中外，使節榮畀東南如。", "三湘來領阜通計，九郡咸企澄清車。", "民言此地公蘧廬，當饋注想寧應徐。", "姓名行啟金甌書，公府入即潭潭居。", "方壺蓬島有壽域，安用九轉刀圭餘。"]}