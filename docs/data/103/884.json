{"author": "陳傅良", "period": "宋", "type": "诗", "title": "次德脩仙巖韵", "paragraphs": ["我家仙巖人跡稀，客從何來此何時。", "岷山之陽適海嶠，萬里欲寫心精微。", "瀑泉自雨一丘壑，有龍蟄不隨羣飛。", "病樵弛檐渴猿喜，雖未作霖良已奇。", "吾聞岷山天與齊，仰止不見如調饑。", "君登絕頂小天下，此縱有山安足嬉。", "翩然肯過非所期，此道遼闊車誰脂。", "願言稅駕毋遄歸，爲我更賦崧高詩。"]}