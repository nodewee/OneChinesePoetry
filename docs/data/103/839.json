{"author": "陳傅良", "period": "宋", "type": "诗", "title": "送楊似之提舉湖南", "paragraphs": ["昨日有客去分符，今朝有客來攬轡。", "蕨芽掇盡筍可𠜾，送客焉知老將至。", "儒雅風流能有幾，南宮先生無乃是。", "十年不復夢蓬山，萬里何爲隔湘水。", "葉公巋然地官貳，顔公領袖天下士。", "星聯郎署尤與何，次第諸公亦連茹。", "一時臺省舊名德，十見班行已三四。", "可令僕馬病崔嵬，獨抱蘭蓀吊憔悴。", "漁樵混迹山窮處，故故肯臨人不記。", "酒半停盃問鬚髮，夜闌秉燭徵文字。", "多時渴見痛折節，萬事要看方得意。", "先生行矣扈甘泉，請自此心扶大議。"]}