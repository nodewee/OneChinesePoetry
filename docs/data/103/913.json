{"author": "陳傅良", "period": "宋", "type": "诗", "title": "行湘喜雨簡劉公度周明叔", "paragraphs": ["將行客有戒，正熱人不禁。", "出門一昔雨，解纜十日陰。", "湘山益以碧，湘水益以深。", "天光接雲夢，野暝蒙衡郴。", "蠅無盤中蹟，蟬有木末音。", "顧乃廢枕簟，爰方索衣衾。", "我起問夾岸，往歲孰與今。", "衡茅或數間，叢竹皆十尋。", "蒲蓮間華實，鷗鷺時浮沉。", "老穉各有得，漁樵不相侵。", "早插禾欲孕，新炊粟如金。", "爲之失倦游，於以成孤斟。", "永懷泛湘人，屈賈多愁吟。", "往者亦此境，今者亦此心。", "空名但千載，佳思誰一襟。", "時哉不可失，浯溪更駸駸。"]}