{"author": "陳傅良", "period": "宋", "type": "诗", "title": "聞葉正則閲藏經次其送客韵以問之", "paragraphs": ["順水去吳會，逆水來夔門。", "萬古逆順舟，以斗占旦昏。", "曩余好百家，信不及魯論。", "初亦半喜愕，久之乍亡存。", "白髮一無成，頗識委與源。", "風停波自平，却視消長痕。", "六經夫如何，夫子手所翻。", "恒言但桑稼，怪志無鵬鵾。", "規圓而矩方，往往萬巧攢。", "諸儒各有得，長短賢若干。", "玉帛相會盟，兵車相并吞。", "一語苟暗合，羣生皆晏溫。", "經成今幾年，嘗試以是觀。", "此道未軻死，此書未秦燔。", "猶之斗經天，於以生蓋渾。", "西方亦人豪，國自爲乾坤。", "書來入中州，坐使學者奔。", "君豈捨從之，或但遊其藩。", "吾聞欲乘槎，鑿空訪河根。", "孰與瞻斗車，把柁行江湍。"]}