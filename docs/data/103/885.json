{"author": "陳傅良", "period": "宋", "type": "诗", "title": "再用韵呈德脩", "paragraphs": ["一日一見猶爲稀，如何十年見無期。", "昔方壯歲意輕別，一笑聽君歌式微。", "江流永矣劍閣阻，恨不羽翰能奮飛。", "不圖今日已華髮，話此怪怪還奇奇。", "桑麻不競蒿壓屋，厚祿書斷兒恒饑。", "誰當附熱斲冰雪，歲晏獨可相從嬉。", "功名富貴各有時，人亦空自爲韋脂。", "與君持此將安歸，滄海雪山無盡詩。"]}