{"author": "廖行之", "period": "宋", "type": "诗", "title": "和湯無邪", "paragraphs": ["東風習習初春天，流澌凍解興魚潜。", "池波生綠紋漪漣，和氣已覺彌天淵。", "人間佳處不獨此，我有嘉客稱世賢。", "懷歸不肯依劉表，滿懷貯月清光皎。", "君行天下眼力高，泰山自見秋毫小。", "往時祖烈通帝震，凜凜奚啻霜松清。", "力扶彜倫正皇極，精貫日月伊忠誠。", "聲彌宇宙身卑下，貪天下願羣龍駕。", "功高德厚愈流光，誰信幽潜空厚夜。", "吾聞丹穴多祥鸞，正論世濟非論官。", "慙卿慙長彼何事，五公四世嗤新安。", "欣然如君食舊德，瀾翻自詭真奇特。", "瀟湘江上忽相逢，遨遊遠自蠶叢國。", "詩豪氣俠負家傳，平生重義不重錢。", "千金萬鎰隨手盡，南來祗有兩臂全。", "且言昔與吾兄別，相勉相期皆遠業。", "六年萬里天西南，歷井捫參淅今接。", "故人已作騎箕英，顦顇倦游誰可倫。", "風波險阻厭蜀道，恨不澤國歸垂綸。", "如今豈乏資身策，家在吳江天一域。", "牀頭金盡何足言，氣干牛斗心金石。", "不須伍舉談班荆，開心見膽須真情。", "交游衮衮半朝露，家有諫省真難兄。", "聽君話言坐未定，投我新篇富嘲咏。", "我思伯氏不可作，君爲感嘆豈其命。", "自慚無力空慇懃，扶摇孰起垂天雲。", "愧無詞華堪掞庭，安得瓊琚持報君。"]}