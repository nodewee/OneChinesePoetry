{"author": "呂祖謙", "period": "宋", "type": "诗", "title": "過九江贈同舍陳伯秀", "paragraphs": ["異時夫子門，論交心獨可。", "晨窗並几案，莫檠共燈火。", "同升大宗伯，道阻山砐硪。", "淡墨濕棲鴉，天開棘闈鎖。", "高張三百丈，徧數不及我。", "咫尺判飛沈，鵬摶笑鳶墮。", "音塵兩疎闊，歲月悉箭笴。", "風吹樊口帆，雨繫潯陽柁。", "故人尚一尉，旌旗穿紫邏。", "相逢話舊游，撥置朱墨夥。", "握手忘寒溫，屈指半轗軻。", "官居岸平湖，波濤日舂簸。", "飽看五老面，此計殊未左。", "山房舊聞名，欲往輒不果。", "須君發其藏，萬卷書繞坐。"]}