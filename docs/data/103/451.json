{"author": "廖行之", "period": "宋", "type": "诗", "title": "呈武氏表兄", "paragraphs": ["我家蒸湘東復東，君嘗過我從嫗翁。", "我時總角君未冠，相與遊戲如鴻濛。", "無何君作十年別，遠指沅水云能窮。", "兒時豈識銷黯事，聚散過眼回頭空。", "衡陽以西大酉麓，其間不及馬牛風。", "向來往往二十載，音問無計隨鱗鴻。", "吾翁得官夜郎郡，盡室隨牒溪山中。", "故應喜近栖碧老，豈謂一疾銘幽宮。", "箕裘頼有七男子，華萼競秀階庭豐。", "爾來得得步相訪，磊落玉樹何玲瓏。", "固知乃翁已無憾，有子足勝王家戎。", "團圞夜話得相屬，幸勿別去輕匆匆。", "即今山城二月半，李花能白桃能紅。", "陽和薰蒸著草木，駘蕩天冶春融融。", "繁華不足悅我眼，獨以文字忻磨礱。", "男兒胸中負志業，聲價直欲高恒嵩。", "立身揚名我輩事，肯逐斥鷃甘蒿蓬。", "篇詩慇懃丐領畧，但愧骫骳言非工。"]}