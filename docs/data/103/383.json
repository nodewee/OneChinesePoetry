{"author": "呂祖謙", "period": "宋", "type": "诗", "title": "漢銅弩機歌", "paragraphs": ["甘泉宮中烽火催，武庫掣鏁殷春雷。", "山西都尉部千弩，意氣欲壓天山摧。", "朔風慘慘隨旗尾，角聲滿天日色死。", "眼吞單于方發機，南風不競羽倒飛。", "血視空弮尚思戰，邊庭無竹可續箭。", "斷絃已作塞上塵，零落銅牙時一見。", "土花蝕盡繆篆青，千年遺恨今未平。", "雕鞍過盡不回首，落身几案依書檠。", "蘚苔暗淡生古色，中有少卿千斛力。", "從漢至今無大黄，婦翫兒嬉固其職。", "長平箭頭豪士憐，赤壁折戟傳青篇。", "古來慷慨共如此，脫畧形器求天全。", "是機雖缺神凜然，想成風沙射鵰天。", "徑欲匹馬南山邊，何必一臂三十絭。"]}