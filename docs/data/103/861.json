{"author": "陳傅良", "period": "宋", "type": "诗", "title": "送同年林多益丞寧海", "paragraphs": ["同里衣冠近闊疎，同年齒髮多衰變。", "美人宜在玉筍班，隠吏亦隨花雨縣。", "有杭一葦逢迎可，每食雙魚甘旨便。", "顧瞻周道竟何如，善爲身謀吾豈願。", "清廟笙鏞濟濟陳，碧梧鸞鵠深深見。", "由來盛事歲月晚，誰到脩途肝膽健。", "楊花吹水酒摇波，一請加餐再無倦。"]}