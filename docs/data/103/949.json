{"author": "陳傅良", "period": "宋", "type": "诗", "title": "蘭花供壽國舉兄", "paragraphs": ["山丹吹出青藜火，金蝶窺叢何妸娜。", "朱槿更作猩袍紅，夸道風人嘗印可。", "沒利從旁粲然笑，奄有諸香誰似我。", "素馨蕭然山澤臞，至香不數脂粉腴。", "衆芳固自有醖藉，要是傍人之庭除。", "何如琉璃千頃水，涵碧淤泥不解汙。", "芙蕖幽蘭獨自倚脩竹，生來未始受諸觸。", "深知抱此竟安用，用多亦豈芙蕖福。", "若以滋味屬厭人，虀粉此身人不足。", "今夕何夕新風露，入秋一雨天西顧。", "止齋有兄永難老，止齋之弟愛莫助。", "但以清白傳之萬子孫，歲供蘭花美無度。"]}