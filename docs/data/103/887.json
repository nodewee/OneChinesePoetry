{"author": "陳傅良", "period": "宋", "type": "诗", "title": "借書一首別薛子長", "paragraphs": ["山阿著柴扉，陋甚誰盤桓。", "美人此何求，鉅竹數十竿。", "日閲書百篇，尚覺日力寬。", "欲從我借書，我書何足觀。", "辛勤抱遺經，及此鬢髮班。", "一語未領會，累日不自安。", "雖更聖人手，亦恐衆說謾。", "况復秦漢下，曾莫脩與刪。", "致之獲麟前，存者今若干。", "我無以裁之，望洋久空嘆。", "羨君方盛年，恣意涉浩漫。", "又聞書少多，不繫學缺完。", "讀書固匪易，用書良獨難。", "昨來荷堤上，嘗試及孟韓。", "此話如涓埃，此道如丘山。"]}