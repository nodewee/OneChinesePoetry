{"author": "陳傅良", "period": "宋", "type": "诗", "title": "上閩帥梁丞相生日二十二韵", "paragraphs": ["炎正維中葉，皇圖再造年。", "天潢流少海，星緯粲台躔。", "臣主嘗難並，乾坤豈偶然。", "千齡開歷數，一氣付陶甄。", "黄屋傳神器，彤庭領衆仙。", "風雲從此會，日月更誰先。", "昔者求侵地，何人賦甫田。", "吳兒咸抵掌，噲等欲差肩。", "廟論惟多士，戎功不在邊。", "一麾分赤社，萬事屬青編。", "吾道誠難用，諸儒亦自偏。", "才名多濩落，經行失枸攣。", "洛蜀何嗟及，熙豐竟禍延。", "帝羅兼鴈木，平步忽貂蟬。", "甚矣知當宁，凄其望濟川。", "年來羣老行，公在萬民懸。", "定作鹽梅夢，行歌杕杜還。", "滄溟宗衆濫，衡嶽倚蒼玄。", "要使垂身後，無爲慰眼前。", "管絃無算爵，桃李未央天。", "魯燕雖堪頌，閩山不足鎸。", "中原康濟事，彜鼎願聯翩。"]}