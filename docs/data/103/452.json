{"author": "廖行之", "period": "宋", "type": "诗", "title": "呈四表兄求栖碧遺文", "paragraphs": ["詩亡自昔周之東，末乃頼有三閭翁。", "三閭避讒思去國，當時無人歌雨濛。", "忠懷義槩不見省，獨以文字塗幽窮。", "高情寓物發歎詠，憂深思遠言非空。", "富如渤澥産百怪，浩若九萬扶摇風。", "後來文士相繼出，思援弓繳隨冥鴻。", "二都以降更七代，浸墮侈靡淫哇中。", "新奇嫵媚乏典則，往往體制多稱宮。", "汗牛充棟號繁博，簡策冗長何其豐。", "至音寂寥風雅墜，天球何處求玲瓏。", "遼遼曠世一杜叟，粹出于正排夷戎。", "丁年天寶適倥傯，崎嶇奔走方匆匆。", "有我未始不憂國，豈若兒輩隨朱紅。", "瞻前無隣後無配，膏馥殘賸何豐融。", "少陵以來栖碧老，筆鋒閃閃矛新礱。", "九原已矣不可作，知有妙語齊烝嵩。", "生平寤寐祈一見，如垢未沐頭方蓬。", "君無恐我誤雌霓，研覈諷誦猶能工。"]}