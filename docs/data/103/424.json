{"author": "廖行之", "period": "宋", "type": "诗", "title": "題族兄耐軒", "paragraphs": ["乾坤一覆育，日月恒回旋。", "百川滾滾流，晝夜不舍旃。", "豈無桃杏姿，孰與松筠堅。", "物理耐則勝，人事敗以獧。", "君看伯禹功，手足甘胝胼。", "苟無尼父志，緇磷多夤緣。", "躁輕易與耳，頑頓終安然。", "吾宗伯也亢，學世其家傳。", "韜藏第懷寶，穮蔉須豐年。", "雙扉儼庭牖，一字深韋絃。", "此意當竟成，永言願無愆。", "吾聞約與樂，仁者斯兩全。", "君能處以一，我見成皆天。", "伊傅終佐時，吳鄧徒多錢。", "他時軒中人，更耐官九遷。"]}