{"author": "陳傅良", "period": "宋", "type": "诗", "title": "還徐叔子犀带", "paragraphs": ["徐子贈我舊寶犀，宣和國工所事治。", "玄玉十截黄四垂，厚且半寸徑尺圍。", "方廉整不刻毫釐，金飾諸末柔丹韋。", "寘之止齋光陸離，天吳海若不敢窺。", "奈何骨相堪蓑衣，自得此带逢百罹。", "我服黑角二紀餘，歲月幾半蒙蛛絲。", "識與不識皆歔欷，恨不披拂來隆墀。", "湖湘老把乘邊麾，次第三節登王畿。", "脩門再入留郎闈，上皇一見玉色怡。", "闊步蓬山上坳螭，向者所恨今交譏。", "懼瀝肝膽得請歸，自意永與漁樵嬉。", "急詔適際潛龍飛，誤恩狎至湛露斯。", "古來逾分天不宜，百炊未滿萬事非。", "還觀櫝中一解頤，吾腰安用爾带爲。", "徐子盛年脩幹支，才華不數紛紛兒。", "請以带去藏待時，拖金縣玉未可知。", "招招車騎來何遲，苦勿留此令我悲。", "君不見在昔十圍終失之，終朝三褫事尤危。", "况我昏睡誰護持，亦恐夜半神運蛟龍移。"]}