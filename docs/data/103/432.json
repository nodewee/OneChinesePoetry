{"author": "廖行之", "period": "宋", "type": "诗", "title": "再酬湯無邪", "paragraphs": ["少陵自嘆休問天，高歌杜曲希陶潜。", "兩翁潔身如清漣，流行坎止停則淵。", "不肯相邀事趣走，相望異世俱稱賢。", "又如雙鶴立表表，長庚共月相輝皎。", "人言兩翁皆大才，頗恨當時用之小。", "太微別垣環紫宸，台符烱烱光太清。", "天心愛君見于世，生賢賚弼何其誠。", "那知局促多轅下，詭轡竊御誇覂駕。", "懷哉朝秣玉山禾，徐趨可刷幽并夜。", "我聞此馬如翔鸞，不比羣蛙私復官。", "馴轅妥策服黄道，御輿君子何其安。", "豈其力稱稱以德，谷量謾富馿騾特。", "乃知市駿等掄材，畢竟多賢重王國。", "湯君謂我祖有傳，非獨中選如張錢。", "誅姦發策自其手，亟使國步臻安全。", "忠言信與紛紛別，大啟羣公扶帝業。", "退然寧肯自賢功，錫馬無心晝三接。", "青編自有聲飛英，笑唾當年石季倫。", "高風盛節位不稱，獨抱此志虛經綸。", "君言濟世非無策，太息神臯猶異域。", "會令桂海一冰天，却鎸浯頌燕然石。", "吾儂瑣碎如棘荆，聽君忠憤猶含情。", "可憐有志不得展，三嘆失我金昆兄。", "人生萬事皆前定，試聽滄浪清濁詠。", "晉陶唐杜等詩窮，怊悵文章不如命。", "祝君我有心慇懃，天降時雨山川雲。", "古來臯伊今在庭，食芹有美須獻君。"]}