{"author": "陳炳", "period": "宋", "type": "诗", "title": "泛秋浦辭", "paragraphs": ["九華北兮瀨東，石畏硊兮屈盤。", "誰此遊兮萬頃，初禹鑿兮何年。", "窈其深兮莫測，微波湧兮淪漣。", "民連甍兮渚居，矗百雉兮造天外。", "涵青青兮幾城，混金碧兮中邊。", "羌予行兮酷暑，修途邈兮回邅。", "埃迷目兮眵昏，僕馬瘦兮躓顛。", "若有人兮扁舟，破菱荷以徑前。", "接予袂兮俱往，欲駕我兮登仙。", "與汝釣兮空明，魚雜龍兮藻荇青。", "與汝浴兮靚深，悲風度兮秋濤生。", "與汝遊兮嵌巖，駭鷗鳬兮爭翾。", "與汝望兮茫冥，若有無兮飛煙。", "水一去兮入海，問此程兮數千。", "指蓬萊兮一髮，有安期兮偓佺。", "紫貝闕兮珠宮，笑紛卑兮塵寰。", "沆瀣飲兮芝餐，盍輕舉兮蛻蟬。", "嗟吾生兮窮屯，履平地兮奔湍。", "心炯炯兮猶在，願脫屣兮人間。", "青楓老兮欲丹，露溥溥兮山寒。", "吾何歸兮日暮，寄此懷兮江之南。"]}