{"author": "陳傅良", "period": "宋", "type": "诗", "title": "南嶽聖業寺禹柏", "paragraphs": ["久與林壑居，所見皆衆穉。", "豈無壽千年，未有此柏異。", "壯而嘗參天，晚乃但仆地。", "定非風雨摧，殆是斤斧棄。", "其本則離披，其末則倒植。", "其枯如殘枿，而蔚有新意。", "其靡如弱植，而凜有高致。", "將前復却行，宜右忽左次。", "驤龍或俯顧，遁虎或回眙。", "隕石或猛起，飛翬或顛墜。", "山立或磬折，尸寢或拳跽。", "斷支或强附，橫陳或巽避。", "綢繆情不狎，頹墮力未瘁。", "朴畧自光怪，挺持匪標置。", "終焉人僞盡，獨以天巧遂。", "吾聞古有道，純朴去故智。", "與世每如此，全身亦幾是。", "疑將問歲月，缺弗見載記。", "誰言導江時，手植特嬉戲。", "世人那得識，會有神禹至。"]}