{"author": "廖行之", "period": "宋", "type": "诗", "title": "題舅氏耕隠圖", "paragraphs": ["平生澤物心，不計飽一吻。", "中年厭道路，回首荒二頃。", "有口不自餬，誰其識莘尹。", "天子閔斯勞，祠官養閑冷。", "庶人乃敢召，往役義唯謹。", "兩手不袖藏，扶犁遍畦畛。", "云胡三百廛，正可一笑哂。", "置之他勿問，樂此果何慍。", "能敬師冀缺，弗治謝楊惲。", "深思鹵莽報，寧憚作勞愍。", "拳拳畎畝志，尚願國多稔。", "長哦七月篇，知公非素隠。"]}