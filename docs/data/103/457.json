{"author": "廖行之", "period": "宋", "type": "诗", "title": "壽邵陽唐倅二首  其二", "paragraphs": ["瑞蓂八葉開蕤賓，湘川當年生俊人。", "天孫織裳雲錦新，下與聖世爲卿雲。", "妙齡材策趣金鑾，從橫禮樂波瀾翻。", "結知九重生羽翰，揚庭徑許陞朝班。", "姓名將啟金甌黄，海沂蹔此留王祥。", "朝來椒頌傳新章，青衫屬吏欣觀光。", "方瞳玉頰歌雲謠，醴泉爲酒𨟉斗杓。", "東方蟠桃三度實，安期瓜棗甘於蜜。"]}