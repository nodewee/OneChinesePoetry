{"author": "陳傅良", "period": "宋", "type": "诗", "title": "送陳益之架閣", "paragraphs": ["論事不欲如戎兵，欲如衣冠佩玉嚴重而寬平。", "作文不欲如組繡，欲如疎林茂麓窈窕而敷榮。", "楨榦盍亦煩繩墨，滋味何如餘典則。", "吾宗受才萬人敵，排空所向無遺力。", "親喪三年面漆黑，交情一語千金璧。", "明朝不爨鼾撼壁，裘馬借人無德色。", "作掾閩山可蹤跡，擬將秉稈空螟𧎬。", "相君有令民未得，勿問堂高若干尺。", "春江瀰渺風張席，欲言江水何終極。", "貧賤相依鬢毛白，吾可雷同名送客，浩歌未放情彌激。", "君看風雅詩三百，亦有初章三嘆息。"]}