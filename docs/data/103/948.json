{"author": "陳傅良", "period": "宋", "type": "诗", "title": "憶筇杖", "paragraphs": ["岷峨山下筇竹杖，危者使安衰可壯。", "秦皇漢武窮兵不可得，我獨得之今丞相。", "前年有旨還故園，其冬急召朝日邊。", "半歲驅馳數千里，頼有此杖常扶顛。", "倉黄又別脩門去，私室無人謹呵護。", "夜半雷霆下取將，兒叫妻啼留不住。", "我聞丞相下峽時，一物無有杖自隨。", "屬當晏朝立仗久，憐我弱脛疲坳螭。", "如今步屧隨衰草，十步趑趄九步倒。", "假如杖在欲用之，山精海怪震怒亦不保。", "君不見杜陵桃竹欹，常恐失之君山湖上之風波。", "梓潼使君之贈尚爾耳，况自丞相還如何。"]}