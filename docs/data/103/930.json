{"author": "陳傅良", "period": "宋", "type": "诗", "title": "招隠二首  其一", "paragraphs": ["將子無登山，山上岡復岡。", "朝爲朱陽煒，暮作陰飈凉。", "磴滑幽鳥啼，林深山鬼翔。", "子兮何所求，樂此魑魅鄉。", "國人佇齊軾，吾黨多魯狂。", "望子子不來，翠袖天風揚。", "緇塵擺落盡，幽願次第償。", "焦䳟入冥雲，蟣虱寬貝陽。", "子兮竟誰從，獨樂無已康。", "豈其羊之饑，而可穀與臧。"]}