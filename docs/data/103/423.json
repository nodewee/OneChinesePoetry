{"author": "廖行之", "period": "宋", "type": "诗", "title": "送鄧彥霄", "paragraphs": ["四海一畎畝，萬事均農桑。", "汙萊儻輟功，饁餉安取償。", "斯言愧田叟，爲吏輕官常。", "悠悠但愒日，往往俱亡羊。", "鄧侯獨古意，枳棘寧鸞凰。", "所懷將志行，身詘庸何傷。", "高士豈徇俗，濟時乃褰裳。", "功名始一邑，圖籍皆甘棠。", "古人正如是，遠業詎可量。", "薰風入虞絃，萬宇須阜康。", "行矣食人食，勿謂吾言狂。"]}