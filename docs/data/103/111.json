{"author": "何澹", "period": "宋", "type": "诗", "title": "兩監同舍出游和吳監丞韻", "paragraphs": ["我本麋鹿姿，牽來入京闕。", "舉動違真性，驅馳了歲月。", "自慚西湖水，照見種種髮。", "乘興陪諸公，放舟烟浪窟。", "小雨裛風埃，輕霾翳林樾。", "春深桃李競，路滑車馬歇。", "已辦登山屐，不羨凌波襪。", "沿堤逐樹陰，傍寺訪禪衲。", "杯行知已深，歡意殊未竭。", "日暮碧雲橫，兩山高突兀。"]}