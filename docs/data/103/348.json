{"author": "呂祖謙", "period": "宋", "type": "诗", "title": "酬上饒徐季益學正", "paragraphs": ["吾家紫微翁，獨守固窮節。", "金鑾罷直歸，朝飯尚薇蕨。", "峩峩李杜壇，總角便高躡。", "暮年自誓齋，銘几深刻責。", "名章與俊語，掃去秋一葉。", "冷淡靜工夫，槁乾迂事業。", "有來媚學子，隨叩無不竭。", "辭受去就間，告戒意尤切。", "典刑自耆老，護持何敢闕。", "嗟予生苦晚，名在諸孫列。", "拊頭雖逮事，提耳未親接。", "徐侯南州秀，少也嘗鼓篋。", "示我百篇詩，照坐光玉雪。", "因之理前話，講繹霏談屑。", "兩都弟子員，家法嚴城堞。", "取善則未周，守舊猶有說。", "同門風雨散，孤學絲桐絕。", "懷哉五馬橋，寒逕尋遺屧。"]}