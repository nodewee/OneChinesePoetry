{"author": "廖行之", "period": "宋", "type": "诗", "title": "送程正翁解官歸徽州", "paragraphs": ["夫君貌瘠中甚腴，萬卷抑塞蟠胸書。", "文章有神貴有骨，小住金馬論石渠。", "青雲可上不自喜，却下枳棘如棲梧。", "勾稽五載信留滯，澹泊一意忘奔趨。", "心研典墳畧鞶帨，腕脫牋牘疲鴻魚。", "諸公要人徧知己，爭欲迎致沾波餘。", "代來秩滿不得去，懇懇至挽桓君須。", "平生不願受知廣，高興忽動歌歸歟。", "湘江水落清徹底，桂棹可理真良圖。", "人生適意貴自得，懷土不爲西風鱸。", "一盃別酒聊復爾，千里明月非人殊。", "修身善世本一理，聚首分袂皆同區。", "它時用否猶故吾，寄書當道今何如。"]}