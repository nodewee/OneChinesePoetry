{"author": "陳傅良", "period": "宋", "type": "诗", "title": "贈東陽呂望孫周登二武士", "paragraphs": ["鴻門無人易水寒，安得壯士久所患。", "求之市隠戎行間，紛不當意鬢已班。", "逆胡未討憂萬端，此得兩君聊自寬。", "有石堂坳立礸𪿑，百夫睨之欲舉難。", "兩君挾起如弄丸，舞空一葉風團團。", "呂君忽作胡衣冠，瀝酒於地盟血殷。", "長劍久倚燕然山，義欲爲漢誅樓蘭。", "九重深窈虎守關，竟以劍器博一餐。", "語未良已聲珊珊，兩蛟出沒萬馬攢。", "夜闌月暗天汗漫，滿堂悲憤淚欲潸。", "嗟爾兩君誠義肝，我方乘障荆之蠻。", "五營諸將皆豢安，髀肉久不堪征鞍。", "誰能喚與百辟看，但得汝等一解吾君顔，書生老死不足歎。"]}