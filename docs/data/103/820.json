{"author": "陳傅良", "period": "宋", "type": "诗", "title": "遊鼓山", "paragraphs": ["鼓山聞天下，一見名不空。", "自從周職方，閩在王會中。", "登山亦幾人，興寄隨所逢。", "騎君常愒日，遷客多悲風。", "劍川發甌西，萬阻與海通。", "忽焉得平壤，北山矗其東。", "我行未及巔，已見國勢雄。", "三韓到吳會，不可道里窮。", "俯瞰南來帆，沄沄自朝宗。", "曩時諸降王，各撫千里封。", "相招神銜圖，旅獻東都宮。", "東都今何如，胡馬鳴蒿蓬。", "一春長雨霧，明日歸樊籠。", "恣探泉石幽，篝燈道歸筇。"]}