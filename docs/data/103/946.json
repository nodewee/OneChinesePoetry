{"author": "陳傅良", "period": "宋", "type": "诗", "title": "教授李夢符惠宣聖畫像用韵奉酬", "paragraphs": ["一藝必有師，尚論襄與夔。", "一國必有師，尚論管與伊。", "信知師道尊，分與君父夷。", "吁嗟文王沒，斯文屬之誰。", "微言二十篇，論次自學而。", "傳之者顔曾，其後則子思。", "方當周之衰，諸子出怪奇。", "王公各師承，一語可觧頤。", "見之擁篲迎，不見嚬其眉。", "孟子獨推尊，是惟聖之時。", "苟不本孔氏，皆放其淫詞。", "於是尊孔孟，誕作百世師。", "自非戎翟秦，孰背此道馳。", "本朝郡爲學，薄海尸祝之。", "往往屈萬乘，降升廟庭垂。", "我作暮春堂，魯論以自隨。", "扁題落天上，鬼遁蛟龍移。", "江山護昭回，誰敢或訕嗤。", "中有夫子像，來從魯家兒。", "廣文以遺我，溫厲尚可追。", "吾今得吾師，下視衆說卑。", "世世萬子孫，永此巢一枝。"]}