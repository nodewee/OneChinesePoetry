{"author": "陳傅良", "period": "宋", "type": "诗", "title": "再用喜雪除夕二韵寄宗簡  其一", "paragraphs": ["百年彈指頃，羣動不遑夕。", "孌彼惰游者，長夜浮太白。", "豪俠旁無人，卧我樓百尺。", "衲子縛禪靜，不敢踐桑陌。", "武夫髀肉滿，睥睨候邊隙。", "道家求不死，真火養陰赫。", "躁人干速化，自點雷門額。", "書生苦穿鑿，奇字窮鳥迹。", "何如吾老農，一雨犂春澤。", "相忘與雞豚，所辨纔菽麥。", "不聞有孔子，安識由與赤。", "紛紛舉世士，肝膽自疆埸。", "老翁捧腹笑，空洞無一積。", "有來問時事，請以臆對客。"]}