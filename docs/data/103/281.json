{"author": "呂祖謙", "period": "宋", "type": "诗", "title": "清曉出郊", "paragraphs": ["落月窺甕牖，殷勤喚人醒。", "蓐食治野裝，行行向郊坰。", "林端橫宿靄，未放羣山青。", "藕花斷復續，莫辨浦與汀。", "初聞露花香，一洗廛市腥。", "清景竟難挽，晨光著郵亭。", "留眼數天際，尚餘三四星。", "車塵駕暑氣，白汗如翻瓶。", "凉燠一機耳，慍喜誰使令。", "泠然解其會，冰壺在中扃。"]}