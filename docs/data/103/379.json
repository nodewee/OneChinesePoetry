{"author": "呂祖謙", "period": "宋", "type": "诗", "title": "題真覺僧房蘆", "paragraphs": ["何人夜折苕溪雪，吹落山堂寄清絕。", "夢回軒檻非人間，一岸扶疎碎殘月。", "秋風索索秋意晚，葉外參差明疊巘。", "頗似江南短棹歸，平沙鴈落汀洲遠。", "蒼濤遶窗碧玉寒，中有漁父千古閑。", "知君胸次五湖闊，波聲髣髴游杏壇。", "少林之孫韵枮木，避世避人何用逐。", "渭川謾復千畝多，江上由來一葦足。"]}