{"author": "陳傅良", "period": "宋", "type": "诗", "title": "張漕行部過湘岸有作因次其韵", "paragraphs": ["春晚得新霽，草木日夜綠。", "陽光初蔽虧，野暝或單復。", "美人浮湘波，領此入蓬屋。", "故放歸帆遲，更呼漁火續。", "窮探物精華，盡付詩凡目。", "憶昨欣晤對，令我忘休沐。", "劇談酒行希，危坐兵衛肅。", "相思正倚樓，所寄忽累幅。", "瑰辭堪買貧，軼韵和難屬。", "自從楚騷興，悲些逮差玉。", "後來數唐人，欵乃巖隈宿。", "世無梁昭明，斯文又誰錄。"]}