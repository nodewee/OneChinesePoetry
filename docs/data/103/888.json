{"author": "陳傅良", "period": "宋", "type": "诗", "title": "寄陳同甫生日", "paragraphs": ["南國雨初潤，西風水微波。", "持酒欲勸君，奈此道阻何。", "天地自久長，日月良蹉跎。", "志士惜少年，用意矢靡他。", "豈無文字功，百代名不磨。", "胡然朝攬鏡，夜起瞻星河。", "思婦視貞操，驕人視勞歌。", "曾微强飯書，覆出爲詆訶。", "永懷姑射神，尸居養天和。", "下視塵冥冥，鴻鵠謝網羅。", "身將世誰親，得孰與喪多。", "請君以尊生，我亦以養痾。"]}