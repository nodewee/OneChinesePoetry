{"author": "李揆", "period": "宋", "type": "诗", "title": "行鄉", "paragraphs": ["園林二月春纔半，朝日曈矓天氣暖。", "東風放盡柳梢青，已有黄鸝嬌睍睆。", "波翻嫩麥綠連坡，露入夭桃紅滿眼。", "筍輿乘興入招提，苾蒭留我炊香飯。", "山泉煮茗味更長，又得禪林半朝款。", "突兀豐碑三百年，古人事蹟今苔蘚。", "臨風抖擻簿書塵，倚杖須臾歸已晚。", "耕夫夾道看長官，百錢贈汝聊旌勸。", "從容後騎毋疾驅，要數前山蒼翠點。"]}