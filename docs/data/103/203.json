{"author": "李嘉謀", "period": "宋", "type": "诗", "title": "次袁尚書巫山十二峰二十五韻", "paragraphs": ["道人愛山出天姿，自謂計黠人嫌癡。", "獨游名山看不足，每得勝處行爲遲。", "誰人能知物外賞，世上自有靈中奇。", "一行作吏困汩沒，便與好境相參差。", "脫兔投林今適願，窮猿得木吾何之。", "芒鞋竹杖恣如往，煙蓑雨笠長相隨。", "青山愈好足力盡，此意未止駑駘疲。", "路逢行人說大尹，正見諭蜀揚舲旗。", "好賢招邀每虛席，問俗疾苦時褰帷。", "才華落落清廟器，詩筆粲粲珊瑚枝。", "胸吞楚澤八九盡，氣壓巫峽羣山低。", "大峯聯娟爭媚嫵，蒼壁徙倚供遊嬉。", "巴東巴峽古所重，作雲作雨今胡爲。", "有情飛鳶送迎客，無數棹歌來去時。", "昔日畫圖曾見者，何意忽此今逢茲。", "邇來豐碑在人口，已與流水爭東馳。", "政用中和得大體，智出毫末非全施。", "不與英聲流上國，已有詩卷傳江湄。", "狼烽長閒士鼓腹，耕隴不見愁生眉。", "都門髣髴記分袂，蜀道脩阻常支頤。", "持謁見公敢論舊，撫髀顧我清無緇。", "樽俎頻開閑共話，歌謳聊與民同嘻。", "忽然晨旦往東壁，但見山月來峨嵋。", "行吟何獨壯三峽，在處山林來乞詩。"]}