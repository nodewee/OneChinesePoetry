{"author": "陳傅良", "period": "宋", "type": "诗", "title": "送郡守汪充之移治嚴陵", "paragraphs": ["挂梁龍骨經時蟄，井井黄雲秋已及。", "十日不雨民未急，使君日膳長蔬湆。", "澄空颯颯雲霧入，饁婦休眠兒覓笠。", "村舂化出雲子粒，市上明朝升二十。", "農家語圃商語賈，恒願使君無疾苦。", "自今一飯吾腹果，健看將母從簫鼓。", "馮翊扶風天尺五，見說嚴陵在何所。", "詔書奪去萬舌吐，九重欲扣君門阻。", "棲鳥護巢駒戀皂，東人自視西人好。", "那知湛露漙秋草，春意平鋪無剩少。", "有客解事翻然笑，元祐治平諸故老，身要人扶功未了。", "誰知青絲絡馬橫門道，應笑江湖華髮早。"]}