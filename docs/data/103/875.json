{"author": "陳傅良", "period": "宋", "type": "诗", "title": "送謝倅景英赴闕", "paragraphs": ["言詩必南雅，自鄶吾無譏。", "嗟余生已晚，觀人以觀詩。", "人情日變化，往事十九非。", "相從飾邊幅，欲語懷銜羈。", "久不見官寺，下與家人夷。", "渡江六十年，得此心目疑。", "早從諸公游，晚佐一郡治。", "居嘗陳誼高，動與作吏違。", "大白浮朋簪，單車款民扉。", "多文雖素履，用拙真良規。", "二年意綢繆，一別事渺瀰。", "有酒公不飲，贈言我何裨。", "穆穆清朝班，僉曰尚德宜。", "何妨著此翁，衣冠皓鬚眉。"]}