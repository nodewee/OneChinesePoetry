{"author": "徐大忠", "period": "宋", "type": "诗", "title": "超覽堂", "paragraphs": ["君侯雅有博大見，胸次不使倥傯蝕。", "一朝放步城東南，超然神會而心得。", "咄嗟高棟倚層空，振古奇觀今未識。", "桃花春暖意如迷，凍雨聲來雲潑墨。", "天青一紙雁橫書，雪白千林梅著色。", "四筵有客無留觴，萬事不來咸得職。", "鴻筆昭代今文宗，危言劘上古遺直。", "願馮英略決籌帷，凈掃妖氛清八極。", "緣知此景不須戀，留與邦人勤愛惜。"]}