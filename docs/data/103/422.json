{"author": "廖行之", "period": "宋", "type": "诗", "title": "挽劉監廟", "paragraphs": ["去歲與君別，高談氣如虹。", "酒酣出三詩，遺我意何窮。", "歸塗度黄花，偶遇衡人東。", "問君無恙否，報言近已終。", "聞之駭且疑，期君後凋松。", "分携數月耳，鷄年何遽逢。", "還家僅弛擔，走哭悲填胸。", "夫君鄉評高，孝友古人同。", "一第晚乃得，權門肯投蹤。", "暫出不少留，翩翩若冥鴻。", "力學老不倦，進得新有功。", "惜哉幹國資，已矣浮雲空。", "最憐親白髮，行路爲慘容。", "頼是有子賢，接踵翔蟾宮。", "朝來哀笳發，湘江雨濛濛。", "月嶺挂寒斗，霜林號凄風。", "斯人重難見，夜臺情得通。"]}