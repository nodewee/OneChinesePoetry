{"author": "陳傅良", "period": "宋", "type": "诗", "title": "送劉茂實宰奉新", "paragraphs": ["遠別欲無寐，細論誰有酒。", "今當作劇縣，君意亦樂不。", "江湖吏道僻，歲月民勞久。", "救之敝精神，自愛終袖手。", "要中名甚美，用意物所咎。", "君觀蘭桂林，餘茂及樵槱。", "移根託客土，顔色非故有。", "贈言幾滿車，一字堪皓首。", "於焉但裁擇，對越二三友。", "諸賢在當路，公論在衆口。"]}