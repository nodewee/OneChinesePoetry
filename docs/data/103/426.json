{"author": "廖行之", "period": "宋", "type": "诗", "title": "和苦熱喜雨", "paragraphs": ["吾聞和陰陽，古人喻調鼎。", "四時有節適，萬類自紓窘。", "神哉洪鈞播，妙自元氣涬。", "寒暑遞推遷，日月互光炯。", "隆冬生流金，酷熱啟冰井。", "由來積以漸，其究勢莫競。", "沿流盍尋源，循踵良自寧。", "天功果其全，人事或可請。", "民咨思圖易，牛喘戒用猛。", "于焉貴調燮，持以濟炎冷。", "今年苦煩蒸，六月無息影。", "晴曦煽赫赫，卒歲憂懔懔。", "無何陰鳥鳴，恍若商羊騁。", "濃雲潑黛合，飛電與天等。", "誰爲投壺戲，多謝一笑肯。", "疾雷正晝發，隠隠連夜永。", "羣龍挾雨飛，霶霈浹四境。", "豈惟蘇槁苗，已足潤頑礦。", "歡呼到田稚，揚泊亂池黽。", "熱惱變清凉，造化祇俄頃。", "如痛乃遽定，若醉而倏醒。", "人情競欣欣，我寐獨耿耿。", "帝力今何知，誰其發深省。", "古來禹稷志，要在饑溺拯。", "行當歲有秋，豈但禾同穎。", "羣熙正待哺，一飽慰延頸。", "恩斯宇宙均，澤可天地準。", "憐渠詫祥瑞，得醉矜酩酊。", "何人司調元，嗣歲願多稔。", "但令風雨時，誰復浪悲哂。"]}