{"author": "廖行之", "period": "宋", "type": "诗", "title": "贈別羅舜舉", "paragraphs": ["憶昔相從游，往往嘗繼晷。", "論文在肺肝，商確到肌體。", "一從悵分携，鳧鴈慣居徙。", "相望兩川間，別夢縈百里。", "向來故園思，歸興動行李。", "奔馳快一見，舍館渠暇理。", "疇昔夜過門，明月耿相視。", "一尊邀躊躇，嘯詠天風起。", "朝來得秀句，惜別語盈紙。", "所愧才空疎，雅意孰稱是。", "塵勞喜驅人，遣我輪善柅。", "明當問歸途，馬足莫西指。", "男兒結交情，聚散今乃爾。", "誰論十日惡，懷抱好無幾。", "活活郴江流，此去下湘水。", "慇懃儻懸情，願言寄雙鯉。"]}