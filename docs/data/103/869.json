{"author": "陳傅良", "period": "宋", "type": "诗", "title": "寄題陳同甫抱膝亭", "paragraphs": ["稻粱不難謀，軒冕亦易得。", "胡爲抱膝翁，惻惻復惻惻。", "秋風墮碧梧，鳳鳥去無迹。", "愁吟草際蛩，兒女淚盈臆。", "忽然一長嘯，孤響起空寂。", "令人識雅頌，一唱三嘆息。", "室廬在路傍，耕鑿在民籍。", "行人聽笑語，稚子共眠食。", "讀書果何罪，鬚髮又半白。", "此意太勞勞，此身長抑抑。", "抱膝且不可，出門更何適。", "但勿問門外，蓬蒿若干尺。"]}