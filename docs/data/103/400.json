{"author": "廖行之", "period": "宋", "type": "诗", "title": "從三舅氏携兒姪遊向園分韵得買字", "paragraphs": ["廛居遠囂塵，市隠渺湖海。", "閑窗理書卷，樂事供戲綵。", "蕭然萬慮忘，恬爾四時改。", "青山滿郊園，未省費錢買。", "客來笑迂拙，我乃厭機械。", "今朝起遨遊，歡意與天會。", "光風挾霽月，璇宇掃氛靄。", "茲游發吾舅，慫恿及流輩。", "扁舟凌湘波，步屧更東邁。", "名園展良覿，珍賞皆勝槩。", "松筠矗高節，花草足芳佩。", "化工自無私，物理欣有待。", "從渠春爛熳，壯我胸磊磈。", "招邀坐莓苔，取次列鮭菜。", "真成脫邊幅，底用見奇怪。", "酒闌發深省，事往憶初載。", "經營賦歸田，想像古賢宰。", "騎箕久汗漫，種木今猥大。", "安能耽燕翫，頗復念興廢。", "信美非吾廬，高興忽天外。", "歸來且長哦，它時續詩話。"]}