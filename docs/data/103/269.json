{"author": "陳炳", "period": "宋", "type": "诗", "title": "望黄山詞", "paragraphs": ["望黄山兮峨峨，見接天以葱青。", "紛羣峰兮怪奇，眩百變兮幽明。", "朱砂湯兮山椒，下白龍兮甚靈。", "襲深潭兮百尺，夜有光兮晶熒。", "山中泉兮娛嬉，坐蛇虺兮隠形。", "歲徂夏兮不雨，農失望兮麕驚。", "禾稼鬰兮滿野，垂槁死兮無成。", "訴哀恫兮神祠，牲豆陳兮芬馨。", "巫誇詡兮後先，龍跧處兮皇寧。", "合歸雲兮九霄，麾雷公兮震霆。", "前豐隆兮戒路，叱雨師兮建瓴。", "予朅來兮江東，元礱竅兮儲瓶。", "井邑荒兮窮谷，門兩版兮常扃。", "汎襏襫兮良勤，幾視日兮占星。", "粟升斗兮莫飽，將填壑兮鰥煢。", "官吾卑兮何求，職水旱兮憂矜。", "願時以雲兮又以雨，黄之田兮世世可耕。"]}