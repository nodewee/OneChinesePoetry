{"author": "陳傅良", "period": "宋", "type": "诗", "title": "作南塘記郡守沈持要以詩來謝次韵奉酬", "paragraphs": ["周公作雅頌，退然在豳風。", "功成貴無迹，名大謗亦叢。", "彼人自標置，刻畫豈不工。", "君看榛莽間，斷碑卧頹墉。", "想當在世時，拳拳效深衷。", "胡然今弗省，身後議論公。", "達人悟物情，玄覽昭有融。", "區區强名我，咨爾來何從。", "沈公天下士，於今萬夫雄。", "邦入見未嘗，譽之口不容。", "請將氏南樓，語盡意未窮。", "公詩陳誼高，耻與好事同。", "年登百廢興，解后吾何功。", "勇去學休影，倦游謝遺蹤。", "吾方笑征南，雙雙勒堅玒。", "一以棲山顛，一以沒水中。"]}