{"author": "陳傅良", "period": "宋", "type": "诗", "title": "除夜用前韵", "paragraphs": ["又添犬馬齒，常恐牛羊夕。", "牙無數株牢，鬢已太半白。", "六朝貴人家，珊瑚高數尺。", "復有陵邑豪，沃壤動連陌。", "居然燕巢幙，忽矣駒過隙。", "伊傅亦中壽，至今名赫赫。", "蒼苔卧風雨，曾乏斷碑額。", "中原五十載，胡騎亂禹跡。", "誰當懶折腰，去學陶彭澤。", "憂端壓不下，中夜歌秀麥。", "昭代豈無人，腰黄眼前赤。", "鴻儒籌禁蒼，壯士守邊埸。", "罷歌且盃酒，澆此懷抱積。", "柴門剝剝響，已有賀年客。"]}