{"author": "陳傅良", "period": "宋", "type": "诗", "title": "止齋曲廊初成", "paragraphs": ["但酒勝如水，但花勝如草。", "小廊曲通幽，竹椽亦良好。", "止齋十數間，足以便衰老。", "簷低遠風露，地窄易汛掃。", "淺溪浮薄觴，短屏糊舊稿。", "著書僅玄易，過客多韋縞。", "於中榜退思，誰其諒深抱。", "吾思亦已晚，吾退盍更早。", "懷哉彭澤令，仰止商山皓。", "維淵有潛龍，維岳有藏寶。", "煌煌暮春堂，三字落穹昊。", "昭回際南極，鎮撫及東島。", "胡然乃在斯，夙夜懼不保。", "鬼神無世情，呵護必有道。"]}