{"author": "廖行之", "period": "宋", "type": "诗", "title": "代遊西湖分韵得香字", "paragraphs": ["永嘉有儒宗，學古源流長。", "未施經國手，姑綰祠嶽章。", "豈惟禮秩重，正遣文教昌。", "從遊者誰子，秀異推荆楊。", "潛君春秋學，三傳可束藏。", "君章湘中傑，况有今黄香。", "羣賢集董帷，幸甚同翺翔。", "吾邦一何遇，石鼓分餘光。", "坐令士氣振，聞者皆激昂。", "今朝過封胡，三英璨琳琅。", "乘興訪蕭寺，草草羅酒漿。", "吾儕亦縱臾，十駕隨飛黄。", "亢宗頼季子，未數彥道狂。", "讀禮不敢過，養晦須名揚。", "旁觀且袖手，代斲愧不臧。", "聊補分韵篇，一笑薰風凉。"]}