{"author": "陳傅良", "period": "宋", "type": "诗", "title": "和張孟阜尋梅韵", "paragraphs": ["平生拙狀物，出語輒自咍。", "久欲頌梅花，恒恐累紙寫不該。", "羨子年少氣豪敏，詩筒往往歲一來。", "語不驚人意不止，筆力待盡千松煤。", "我以病驥追霜隼，著鞭不上嗔人催。", "置詩太息梅困我，恨不縱斧尋條枚。", "嗟乎孤山無人老坡死，水邊竹外誰低徊。", "我嘗欲擬禁字體，不道雪月冰瓊瑰。", "退藏物後獨笑傲，奄有歲晚多驚猜。", "紛紛自謂好顔色，萬彙禿立皆堪哀。", "模將此意入詩句，十年未就梅空開。", "君詩却怪梅不早，令我內熱紅生腮。", "强隨嶮韵終不滿，今年又恐坐看落片飛莓苔。"]}