{"author": "陳傅良", "period": "宋", "type": "诗", "title": "和林懿仲喜雪韵", "paragraphs": ["常晹厥咎何，君相疚朝夕。", "愧莫慰羣黎，凄其望三白。", "是心與天通，昨夜平地尺。", "簑笠在東阡，耰耡在西陌。", "忍待明年飽，欣及吾事隙。", "海宇正無塵，草木亦煥赫。", "遥知紫宸朝，千官手加額。", "溫綸粲龍光，賀牘交馬跡。", "銜枚懸瓠城，仗節居延澤。", "獨擁藍關馬，共飯滹沱麥。", "更願吾君相，對此念忠赤。", "當今挾纊溫，恩意到疆埸。", "有士如有年，要豈旦日積。", "袁安自甘寢，掃軌無過客。"]}