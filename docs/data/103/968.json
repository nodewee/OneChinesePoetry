{"author": "陳傅良", "period": "宋", "type": "诗", "title": "題僧法傳爲沈仲一畫聽松圖", "paragraphs": ["古松不知幾千年，直幹欲上干青天。", "樛枝下與人世接，冷風過之萬壑喧。", "猿驚鶴怪樵牧遁，百鬼愁絕誰傍邊。", "紛紛海內絲竹耳，何處縹緲來臞仙。", "整襟拱聽移永日，置琴弗顧僮欹眠。", "松風有際意無盡，莊騷不數惟易玄。", "嗟乎深山大澤松不乏，斯人往往千載之陳編。", "筆端若有夜半力，一日忽在軒楹前。", "止齋虛靜對立久，晴昊亦爲生蒼烟。", "畢宏韋偃骨已朽，畫工一世脂粉便。", "北湖居士安得此，奄有二子雲山傳。", "北湖居士雲山傳，吾詩孰與杜老起九原。"]}