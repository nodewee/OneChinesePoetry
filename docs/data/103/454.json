{"author": "廖行之", "period": "宋", "type": "诗", "title": "賦壓波亭呈益陽趙宰", "paragraphs": ["當塗自詭譙中龍，長驅遠鬭矜餘鋒。", "孫劉交合出奇計，一炬赤壁成三雄。", "荆州疇昔借資地，久假乃復相仇攻。", "是時熊湘介二國，北有蜀壘南吳牖。", "蠻爭觸競已千古，往事獨有江流東。", "人言此水自雲阜，聯引澬邵經夷中。", "崎嶇二梅壓盤束，擘裂千嶂煩奔衝。", "窮豪究勇力少縱，始得平隰流舂容。", "紆餘十里僅間暇，贔屭五渚俄衝從。", "潴爲渟淵産百怪，往往不宅馮夷宮。", "春霖夏潦故假藉，谷吐川灌資騰舂。", "陽侯客氣不自禁，驅脅罔象從羣凶。", "往時井邑困陵藉，欲已此患嗟無庸。", "英英忠定經國手，初日小試勤民功。", "不煩燃犀照奇鬼，正爾宴坐銷狂烽。", "築亭據勝俯百壑，坐使衮衮皆朝宗。", "投巫謾詫鄴中老，驅鱷未遜潮陽翁。", "橫流一旦復故道，精意要與神明通。", "吾聞祖龍制六合，欲以盛氣陵華戎。", "將遊會稽示汰侈，乃被濤浙還他從。", "區區水波豈云惡，要是暴戾神方恫。", "安知盛德雖邑宰，能轉造化回天工。", "爾來百有六十載，民得平土趨耕農。", "只今令尹亦公輩，惟有善政希高蹤。", "興言晴雨應如答，豈復旱溢憂匆匆。", "喜豐對峙且華屋，一槳橫絕江無風。", "江頭秋深足佳趣，林靄煙暝紛冥濛。", "乘間領客共賞勝，亦有情話攄心胸。", "夫君豈久吏州縣，偉望况已齊衡嵩。", "儻令鯨伏波不作，奠枕四海渠非公。"]}