{"author": "廖行之", "period": "宋", "type": "诗", "title": "次韵酬郭承禧", "paragraphs": ["黄鐘大呂非常器，清廟陳之乃其地。", "胡爲小用噎寸莛，猶遣咸韶有遺事。", "君才棲枳今何時，天意似欲昌吾詩。", "西山正爾朝氣爽，左手好在霜螯持。", "連牆顧我勞相過，徙舍羨君安宴坐。", "春蘭秋菊借芬馨，蚯蚓蒼蠅許賡和。", "彌明出語如笑嬉，喜悲思苦那能奇。", "便須起敬拜牀下，敢問所學真誰師。"]}