{"author": "呂祖謙", "period": "宋", "type": "诗", "title": "送宋子華通判長沙", "paragraphs": ["騷人故悲秋，九辨播三楚。", "宋公舊題壁，文采照潭府。", "千載得君侯，遥遥接華緒。", "還當初秋天，又進湖湘艣。", "當家多勝事，此役可兼取。", "江山日日新，似若相勞苦。", "木脫獻群峰，雲生失前浦。", "况持別乘權，光華動徒旅。", "元戎下分庭，百吏羣趨廡。", "後車載仁風，習習被南土。", "預知潢池盜，無復驚桴皷。", "政當勸賣劍，不必禁挾弩。", "嶺頭鏡面平，論賞駢圭組。", "臨分一盃酒，不爲離愁舉。"]}