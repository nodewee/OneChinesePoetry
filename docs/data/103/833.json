{"author": "陳傅良", "period": "宋", "type": "诗", "title": "再和前韵", "paragraphs": ["冬夜苦難曉，短景復易夕。", "安得戶牖光，不待東方白。", "恍如游化城，瓊臺若千尺。", "英華發林藪，餘彩散阡陌。", "平鋪浩無垠，巽入微有隙。", "忍寒貪縱觀，未願朝曦赫。", "柳綿著歌茵，梅片墮粧額。", "皭然羣汙中，有意欲比迹。", "自識玉皇家，癯仙陋山澤。", "新來學爲農，遭歲屢無麥。", "穉子色恒饑，老婢脚盡赤。", "一飯今有待，喜更問瓜埸。", "歸來看牀頭，瓶粟幸餘積。", "且以炊春醪，號召已散客。"]}