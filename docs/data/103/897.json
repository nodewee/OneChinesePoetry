{"author": "陳傅良", "period": "宋", "type": "诗", "title": "和王教授謙叔述郡圃韵", "paragraphs": ["守邊豈無事，治圃亦有說。", "朝看士飲羽，暮與客投轄。", "且以示多暇，且以勞同列。", "我生腸九回，世故肱三折。", "環堵僅尋丈，短亭聊歲月。", "忽蒙當宁記，濫補專城缺。", "區區自米鹽，在在欲黼黻。", "矧惟有茲山，未省從何月。", "張羅上空庭，尋斧及勁節。", "舊觀誰緝熙，新思蓋綿蕝。", "幸方一小治，尚可六太息。", "胡然召南人，而驟歌所茇。"]}