{"author": "陳傅良", "period": "宋", "type": "诗", "title": "賦芙蕖簡諸友", "paragraphs": ["我欲待明月，相從弄芙蕖。", "月郭一再滿，我行竟徐徐。", "誅茅困黄埃，開卷疲蠹魚。", "纏縛二事間，紅披綠蕭疎。", "秋風白髮生，撫事增欷歔。", "美人隔雲山，芙蓉並吾廬。", "近者不得見，逾遠還何如。", "花無三月長，人壽千歲餘。", "相期不朽事，勿與草木俱。", "君上鍾鼎銘，我作山澤癯。"]}