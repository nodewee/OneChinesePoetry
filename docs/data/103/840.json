{"author": "陳傅良", "period": "宋", "type": "诗", "title": "哭呂伯恭郎中舟行寄諸友", "paragraphs": ["去年上溪船，落日建安旐。", "今年上溪船，濡露金華草。", "當代能幾人，胡不白髮早。", "念昔會合時，心事得傾倒。", "倚廬魚鼓夜，聯轡鷄人曉。", "遐搜接混茫，細剖入幽眇。", "挹注隘溟渤，扶携薄穹昊。", "斯文何契闊，之子復凋槁。", "百年在無窮，寥廓一過鳥。", "家人徵舊聞，學者拾餘稿。", "區區存萬一，散逸誰可保。", "君看魯論上，彭壽顔回夭。", "于今懸日月，豈必言語好。", "儻無後來者，泯沒秋毫小。", "南浮吳蜀會，北顧關河杳。", "懷哉各努力，人物古來少。"]}