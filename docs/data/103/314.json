{"author": "呂祖謙", "period": "宋", "type": "诗", "title": "寄章冠之", "paragraphs": ["章侯平生一詩囊，酬風酢月徧四方。", "浩歌姑熟酒淋浪，醉呼太白同舉觴。", "遂登浮玉臨渺茫，江濤挾筆益怒張。", "沙頭倚檣樂未央，興闌忽上秋浦航。", "門前槐花日夜黄，閉門琢詩聲繞梁。", "白袍紛紛渠自忙，飄然邂逅非所望。", "自言久厭世鎖韁，合眼已夢廬山蒼。", "君才甚碩氣方剛，身雖欲隠文則彰。", "江湖故人半朝行，左推右挽摩天翔。", "而我戢翼甘摧藏，不能與俗相迎將，徑當行前掃山房。", "俟君功成還故鄉，却駕柴車迎路傍。"]}