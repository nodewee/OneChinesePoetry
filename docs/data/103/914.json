{"author": "陳傅良", "period": "宋", "type": "诗", "title": "劉連州和前韵因道湘中之樂以謝", "paragraphs": ["湘中足可樂，誰苦愁不禁。", "孌彼蘭蕙姿，固怯霰雪陰。", "賈子天下士，子何念慮深。", "貞元兩御史，南還會於郴。", "亦復相唱酬，間有亡國音。", "愚溪更憔悴，中夜起擁衾。", "而得欵乃句，膾炙循至今。", "我後五百年，公來適相尋。", "田疇歲膴膴，獄市春沉沉。", "寬書日夕下，民蠹袪牟侵。", "况也省賦甚，小郡至萬金。", "交歡有陸賈，私恨無羊斟。", "我飽竟甘寢，公暇多長吟。", "乃知湘中樂，關時匪關心。", "湘民忘勞力，樂極翻沾襟。", "却愁吾二人，四牡歌駸駸。"]}