{"author": "陳傅良", "period": "宋", "type": "诗", "title": "次沈儉夫求花木韵", "paragraphs": ["我意何不樂，我顔復何㥏。", "止齋有新畬，耕犢角已繭。", "止齋有溪水，釣席隨所展。", "兩山夾精舍，佳處迫廬峴。", "朋來盡名流，燕坐皆勝踐。", "頹然止齋翁，心故不可轉。", "厭書或窺園，乘興時陟巘。", "日月之蔽虧，木陰自幽顯。", "雨露之密疎，草色自深淺。", "翁子一觴詠，初不著姝孌。", "易老探醇駁，風騷較寬褊。", "眠食雖甚佳，病患盍加勉。", "謗篋况所招，訟缿那能辨。", "於焉更悟入，豈但苟排遣。", "寄言子沈子，所欲果何件。", "葭豕來春田，冥鴻脫秋獮。", "谷蘭猶見紉，月桂不可搴。", "慕遠失之近，求多得常鮮。", "請以壯縣才，從茲益懷卷。", "深居勿近市，隘巷莫容輦。", "有花門擁篲，無花地生蘚。", "嘗試玩喧寂，何者是真舛。", "舊學枉初心，新功費重研。", "何如過止齋，我亦精文選。"]}