{"author": "陳傅良", "period": "宋", "type": "诗", "title": "和孟阜老梅韵  其二", "paragraphs": ["望美人兮天一隅，薜蘿爲衣顛倒披。", "水竹隔我不可趨，今我搔首三歲餘。", "漢庭年少六七奇，鬚眉皓白來何爲。", "我欲避寢問之道，安得玉貌生枯肌。", "長翁傲睨欲奮飛，滄江釣雪蓑笠欹。", "少翁頓挫枿牙角，笑齒一粲知音希。", "樵家斧斤磨以須，過者萬人人背馳。", "梅乎梅乎我非癡，持汝二老將安歸。", "古來弱植剛不如，孰有嫵媚爲人嗤。", "君不見孤竹之管求孫枝，汝盍早定歸山期。"]}