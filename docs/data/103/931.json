{"author": "陳傅良", "period": "宋", "type": "诗", "title": "招隠二首  其二", "paragraphs": ["將子無涉水，水深下無極。", "鯈魚舞浮陽，螭首闖陰碧。", "弱去一羽沉，惡來萬波激。", "子兮何所求，快此蛟涎滴。", "議諫起陽城，拾遺招李渤。", "望子子不來，羊裘號逋客。", "踞坐山石麤，晞髮朔風疾。", "亂流兩白足，何日踔疎逸。", "子兮寧不悲，饑氓俟唐稷。", "豈其洛之涯，而可溫與石。"]}