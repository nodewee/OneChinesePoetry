{"author": "廖行之", "period": "宋", "type": "诗", "title": "重九後菊未開", "paragraphs": ["靈根何許來，初春首移植。", "封培極膏壤，灌溉勤朝夕。", "惟知人力勝，可與天工敵。", "侵尋度重九，荏苒復旬日。", "含芳似慳吝，細蓓猶的歷。", "得非司花神，不爲狥世習。", "閉關存清高，後時養介僻。", "不然蓐妝靈，護持莫庸釋。", "未容遽爛熳，留作秋歸憶。", "胡爲倚牆隈，向人殊寂寞。", "雖非彭澤長，汝勿余於惜。"]}