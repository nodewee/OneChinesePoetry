{"author": "徐似道", "period": "宋", "type": "诗", "title": "舟行", "paragraphs": ["大官連檣十萬艘，小官僅得一葉如漁舠。", "其中何所有，白髮翁媼並兒曹。", "赤脚婢三後執爨，蒼頭奴二前操篙。", "玄真筆牀間茶竈，吏部酒杯兼蟹螯。", "書緘一箱半魚蠹，一束百軸成牛腰。", "平鋪藁秸薦貓犬，剩買棗栗供猨猱。", "新花鬰屈作萎木，清酒蕩摇成濁醪。", "篷低日覺牛角折，竈近時聞羹釜轑。", "高驤正難望鷁首，緩進豈敢爭龍標。", "全家窘拘嘆蹐跼，長物屏當隨周遭。", "桑樞駟馬各是累，人肝薇蕨俱成饕。", "不須彼此更相笑，未必鬰林之石賢胡椒。"]}