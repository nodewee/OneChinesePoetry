{"author": "周洎", "period": "宋", "type": "诗", "title": "忠孝亭", "paragraphs": ["晉鼎臲卼姦人窺，孰謀國者如兒嬉。", "陷穽弗設延虎貔，虓闞搏噬嬰者摧。", "羣公奔潰不敢誰，卞公力疾起督師。", "謂事迫矣奚生爲，以肉餧虎吁可悲。", "公則死矣二子隨，偉哉忠孝萃一時。", "維公忠義天所資，向來謀國如蓍龜。", "不用吾言至于斯，爲社稷死則死之。", "冶城之麓江之湄，荒冢突兀餘豐碑。", "半生讀史長歔欷，拜公之墳涕霑頤。", "死者可作吾誰歸，嗟哉江左固多士。", "往往所欠惟一死，元規兒輩何足罪。", "王公偪仄石頭裏，氣息奄奄有如泉下鬼。", "蘇武之節不如是，視公胡不顙有泚。", "男子之死一言耳，死而不亡公父子。"]}