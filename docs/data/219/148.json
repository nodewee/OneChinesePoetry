{"author": "釋道潜", "period": "宋", "type": "诗", "title": "過都監趙思正崇班容膝庵", "paragraphs": ["公子居閑厭華屋，一官江海辭羈束。", "端能有志學淵明，數板垣牆營小築。", "榜名容膝雅所宜，寄傲南窗聊自足。", "祖宗承平逾百年，胄緒蕃衍如雲烟。", "敦詩閱禮不勝數，人物似君尤卓然。", "論文講蓺未易料，虛己下士常折旋。", "憶昔初逢大梁下，風味向人如倒蔗。", "苦遭猨鶴促還山，回首相望驚百舍。", "誰言江路渺雲濤，一舸春風重命駕。"]}