{"author": "孔平仲", "period": "宋", "type": "诗", "title": "郡名詩呈呂元鈞五首  其五", "paragraphs": ["呂公杞梓材，自是棟梁質。", "岷山岩谷邃，蜀錦機杼密。", "含章同豹隠，榮進異蠖屈。", "興起自艱微，敗席代門蓽。", "揚庭挺科兩，許國操心一。", "理財務廉約，持憲從寬佚。", "言動肅以舒，絲綸蔚成帙。", "瑣圍使遼土，政府論儀物。", "陳郡剖侯封，潞郊紓守紱。", "今棲重湖外，久矣齊得失。", "高吟貽華莞，靜鼓雲和瑟。", "知音曠寰宇，自養融心骨。", "冥鴻難遂去，塞馬有歸日。", "會見促召還，忻歡投棗栗。"]}