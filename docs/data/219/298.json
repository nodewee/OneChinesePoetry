{"author": "孔平仲", "period": "宋", "type": "诗", "title": "長蘆詠蝗", "paragraphs": ["飛蝗乎，飛蝗乎，誰使汝爲飛蝗，而如此之孽也。", "一氣所生乃自然，百蟲之中何爲者。", "若歲大旱汝則多，人雖畏之可奈何。", "來時漫不見首尾，往往蔽日連數里。", "河南却集河北岸，東村西村鬧如螘。", "捕逐百千才十一，入地如錐又生子。", "山林所過爲一空，萬口颯颯如雨風。", "稻粱黍稷復何有，田疇已盡腹未充。", "農夫去歲望得雪，千耦輩作乘春發。", "耕耘喜及苗已長，與汝何冤乃遭齧。", "忍見深冬瘦如腊，徵賦繁興蓄積缺。", "我有薄田在江州，五歲之中三不收。", "流災得無及彼土，搏手安敢期高秋。", "陰陽調和非我事，凍餒逼迫同民憂。", "有生所往隨有累，不及飲啄波中鷗。"]}