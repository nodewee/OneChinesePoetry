{"author": "孔平仲", "period": "宋", "type": "诗", "title": "題清溪圖", "paragraphs": ["清溪之水清無泥，鳬飛雁下太平池。", "昔人嘗比翠綃舞，安得卷之必自隨。", "畫師摹寫多巧思，只用烏田數張紙。", "戲拈禿筆掃成圖，濃淡邅迴真得意。", "江磯釣浦遠更深，昔時行處皆可尋。", "張公好雅心不俗，眉山先生爲楚吟。", "公今奉使庾嶺南，峽中喬林與天參。", "白雲摇曳入船戶，清猿呼嘯窺江潭。", "天霾不開地多熱，佛桑山丹赤如血。", "此時一展清溪圖，洒若胸中貯冰雪。", "南方不可以久留，祝公歸來此中州。", "枕白石兮漱清流，蘆聲戰雨曷若颺風之拔木，漁烟凝晚曷若海霧之橫秋。", "我已卜居在九江，九華廬阜鬰相望。", "千里思公如咫尺，扁舟棹月到池陽。"]}