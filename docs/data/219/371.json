{"author": "孔平仲", "period": "宋", "type": "诗", "title": "寄常父", "paragraphs": ["愁霏久不霽，翳此白日光。", "陰風薄庭柯，落葉墮我旁。", "蕭條秋氣高，百感攪中腸。", "側觀南飛雁，肅肅尚有行。", "念昔來此土，弟晜各康彊。", "二季皆鸑鷟，梧桐殞朝陽。", "踟躕故所游，墟墓草已荒。", "會合須臾期，去日一何長。", "吾兄近仳別，咫尺非異方。", "官守畏簡書，羈絆不得驤。", "如星限河漢，東西但相望。", "江魚肥可薦，庭菊粲以芳。", "崢嶸時節晚，誰與共一觴。", "伯氏副邊城，苦寒天早霜。", "石火雖云煖，不如還故鄉。", "群飛隘霄極，弱羽因飄揚。", "祿薄未足飽，胡爲久皇皇。", "古人有三高，彼豈悅膏粱。", "願言同斯志，畢景事耕桑。"]}