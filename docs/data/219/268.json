{"author": "孔平仲", "period": "宋", "type": "诗", "title": "雞冠", "paragraphs": ["我初種雞冠，其小乃毫芒。", "曾未得幾時，忽已過我長。", "根株既猥大，枝葉亦開張。", "吐花凌朝曦，生意殊未央。", "陰風自西來，慘淡驅清霜。", "一夜忽變故，葉萎花已黄。", "當此繁盛時，爲爾賞壺觴。", "及今乃腐草，好玩安可常。", "呼童盡剪拔，昔恐踐踏傷。", "庭除稍曠闊，耳目加清凉。", "竹枝久蒙蔽，迥立獨蒼蒼。"]}