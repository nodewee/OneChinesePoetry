{"author": "孔平仲", "period": "宋", "type": "诗", "title": "游六和寺", "paragraphs": ["同尋六和寺，去旁蒼崖行。", "崢嶸石林氣，㶁㶁流水鳴。", "見此俗慮減，入門心更清。", "盤空到窈窕，小憩山前亭。", "天晴修竹外，颯有風雨聲。", "僧云金魚池，近日秋雨足。", "餘波落清壁，散作雪色瀑。", "徐興視其流，登高穿屈曲。", "忽逢白練飛，碎點濺珠玉。", "清泠振毛髮，瀟洒蕩心腹。", "金魚在何處，演漾戲平陸。", "鱗鬣老愈黄，點漆作雙目。", "憶爲兒童時，嘗劇此池旁。", "聞人說金魚，已謂百歲强。", "今踰二十年，僧死草木荒。", "此魚尚無恙，纖質不改常。", "謂魚非靈物，安得擅久長。", "四海波浪高，三江網羅密。", "長鯨喪明珠，幽暗無白日。", "我疑龍變化，就此溪中逸。", "紛綸乾坤爭，浩蕩風霆出。", "何如守一泓，無得亦無失。"]}