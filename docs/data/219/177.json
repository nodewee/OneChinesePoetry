{"author": "孔平仲", "period": "宋", "type": "诗", "title": "寄子由", "paragraphs": ["晨興悲風鳴，霜霰集我屋。", "忽驚歲云晚，日月疾轉轂。", "穴蟲知天時，閉戶各潜伏。", "而我亦勞止，擾擾尚馳逐。", "宵征戴星明，暮飯多見燭。", "灰塵彫鬚眉，銅臭蝕肌肉。", "念當投劾去，牽繫五斗粟。", "豈無數畝田，亦有千箇竹。", "平生羨爲農，水旱憂不足。", "空效鳥雀饑，唧啾如聚哭。", "內顧復遲回，行藏類羝觸。", "長卿著犢鼻，揚子投天祿。", "岷峨能生賢，獨不主爲福。", "如君乃栖栖，似我宜碌碌。", "連山積雪壯，霽色明群玉。", "對此想清標，凜然疑在目。", "安得兩翅長，高舉逐黄鵠。", "飛去墮君前，綢繆論心曲。"]}