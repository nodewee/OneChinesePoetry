{"author": "孔平仲", "period": "宋", "type": "诗", "title": "王昭君", "paragraphs": ["昭君十五入漢宮，自倚花艷如芙蓉。", "黄金不買畫者筆，西子變作嫫女容。", "羊車忽略久不幸，夜夜月照羅帷空。", "嬌癡怨恨掩袂泣，常恐蘭蕙摧霜風。", "不堪坐守寂寞苦，遂願將身嫁胡虜。", "神仙縹緲下朝陽，再拜玉墀辭漢主。", "天顔驚顧初相識，自起欲留留不得。", "吁嗟拂袖歸禁中，却看飛燕無顔色。", "嬋娟去去陰山道，幾日風沙貌枯槁。", "千秋萬古恨無窮，墳上春風無寸草。"]}