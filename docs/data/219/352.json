{"author": "孔平仲", "period": "宋", "type": "诗", "title": "發儀真寄常父兄", "paragraphs": ["丱角同出處，中路稍差池。", "往事如一夢，新年生白髭。", "小官仍齟齬，異國更羈棲。", "長時恨隔闊，既見少開眉。", "朝共壚邊飲，暮同窗下棋。", "一日復一日，眷眷不忍離。", "今茲解舟去，豈爲赴同期。", "久住恐相溷，蕭然生事微。", "欲將眼中淚，一灑別時衣。", "諸緒正牢落，勿令心重悲。", "融怡和笑語，惝怳迷東西。", "甘言戒婢子，循髮祝阿宜。", "憒憒情懷惡，正同中酒時。", "晚泊蘆荻岸，江天雲四垂。", "高城已不見，春雨更如絲。"]}