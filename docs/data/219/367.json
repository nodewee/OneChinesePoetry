{"author": "孔平仲", "period": "宋", "type": "诗", "title": "月夜", "paragraphs": ["平生最好月，况此秋夜闌。", "長風送蕩漾，浩露洗團團。", "仰頭視虛空，光采如可餐。", "星辰斂芒角，河漢收波瀾。", "更無微雲翳，挂此白玉盤。", "六合靜皎皎，萬木凉珊珊。", "爲爾廢昏臥，徘徊更漏殘。", "更登高處望，歷歷見湖山。", "爽氣集冰雪，清心生羽翰。", "便欲御泠然，因之游廣寒。", "一臨天池水，沐浴隨飛仙。"]}