{"author": "孔平仲", "period": "宋", "type": "诗", "title": "李太白", "paragraphs": ["卓哉太白詩家徒，天然俊逸不可拘。", "豪文脫去刻削巧，遠意得自渾沌初。", "酒醒落筆洒風雨，當時所就皆須臾。", "驊騮馳驟日千里，鴻鵠軒騰凌九虛。", "蹇馿尺鷃不足道，徐步低翥何區區。", "後人吟咏多自蔽，鎪句鍊字爲良圖。", "撞金拊石皆可聽，未若霹靈轟天衢。", "公之大材不小到，俗議何者相加誣。", "賤生仰公風格美，未能彷彿空躊躇。"]}