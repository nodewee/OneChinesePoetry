{"author": "孔平仲", "period": "宋", "type": "诗", "title": "送謝仲規致仕", "paragraphs": ["公年五十餘，鬚鬢黑如漆。", "朝廷方進用，未是挂冠日。", "又非力不任，數以身自乞。", "人疑徇虛名，今也踐其實。", "蕭然巢許姿，臭腐視冕紱。", "東南富人材，卿相近間出。", "急流能勇退，千古未有一。", "賢哉謝夫子，趣尚真不屈。", "騰裝嶺外遠，歸棹江邊疾。", "故鄉何日到，清暑坐華室。", "荔包雜紅紫，茶品分甲乙。", "歲時會親賓，左右列圖帙。", "回頭烟瘴地，揮手風波窟。", "天將勞以生，乃獨取閒佚。", "觀公眉宇秀，凜凜有道骨。", "當爲地上仙，不是籠中物。", "我亦素有心，賤貧嗟汩沒。", "鴻鵠羽翼成，高飛脫羅罻。", "鷦鷯未有巢，側目空自失。", "短章健公决，行且營蓬蓽。"]}