{"author": "孔平仲", "period": "宋", "type": "诗", "title": "暇日至家園", "paragraphs": ["仕宦吾已知，退休不如早。", "九江園地勝，萬个竹色好。", "每到必徘徊，翛然寄懷抱。", "于此築亭臺，於彼植花草。", "傍嶺更栽松，引池將溉稻。", "經營各有處，何日室遂考。", "薄田方待歲，一雨洗枯槁。", "指穀以易泉，橐囊助傾倒。", "茅茨若粗完，世路迹可埽。", "南山多白雲，臨望娛我老。"]}