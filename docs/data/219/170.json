{"author": "孔平仲", "period": "宋", "type": "诗", "title": "使紙甚費", "paragraphs": ["家貧何所費，使紙如使水。", "親交或見遺，自買不知幾。", "置之几案間，數軸俄空矣。", "作字本不工，學書非不喜。", "不知何故盡，疑若有神鬼。", "若云隨置郵，性復懶牋啟。", "間或强爲之，皆出不得已。", "橫斜若幡脚，齟齬如雁齒。", "數易僅能成，紛紛多廢委。", "敘致失輕重，畏慎防觸抵。", "往往已緘封，時時又刪洗。", "遂令巾衍竭，大半或緣此。", "昔無楮先生，云自蔡倫始。", "假令行竹簡，禿野未供使。", "人生有知慧，不若愚且鄙。", "古來取卿相，未必皆經史。", "誰教識點畫，空耗五斗米。", "咄嗟爲此詩，又是一張紙。"]}