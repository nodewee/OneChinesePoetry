{"author": "孔平仲", "period": "宋", "type": "诗", "title": "夢錫惠墨答以蜀茶", "paragraphs": ["墨者色自黑，黑者墨之宜。", "所以陳玄號，聞之于退之。", "近世工頗拙，所巧惟見欺。", "摹成古鼎篆，團作革靴皮。", "揮毫自慘淡，色比突中煤。", "誰最畜佳品，鄭君真好奇。", "贈我以所貴，有不讓金犀。", "堅如雷公石，端若大禹圭。", "研磨出深黝，落紙光陸離。", "較之囊中舊，相去乃雲泥。", "辱君此賜固已厚，何以報之乏瓊玖。", "不如投君以嗜好，君性嗜茶人罕有。", "建溪龍鳳想厭多，越上槍旗不禁久。", "我收蜀茗亦可飲，得我峨眉高太守。", "人情或以少爲珍，心若喜之當適口。", "更憐此物來處遠，三峽驚波如電卷。", "江湖重覆千萬里，淮海浩蕩漣漪淺。", "舍舟登陸尚相隨，今以答君非不腆。", "開緘碾潑試一嘗，尤稱君家銅葉盞。"]}