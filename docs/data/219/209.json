{"author": "孔平仲", "period": "宋", "type": "诗", "title": "還楊秘校賦", "paragraphs": ["楊君示我賦一編，讀之百復不能已。", "新詞琢就若瑶琨，故實織成侔錦綺。", "可憐苦心自少年，近日改科無用此。", "雖然此才頗富贍，貫穿縱橫惟所使。", "有如安車馳大道，左驂驊騮右騄駬。", "東西南北皆可往，但顧欲適何如耳。", "勉旃力習以待舉，尺一佇聞招特起。", "他時名望壓盧駱，闊步青雲此焉始。"]}