{"author": "孔平仲", "period": "宋", "type": "诗", "title": "青州作", "paragraphs": ["京東地平夷，自古四戰國。", "九州此居三，山海在封域。", "北趨京洛近，南卷江淮直。", "富饒足魚鹽，飽暖遍牟麥。", "英雄欲飛騰，假此爲羽翼。", "隆準蹙秦亡，金蟆伺唐隙。", "方今不憂此，所重只西北。", "兵防最寡少，主帥失銓擇。", "蒿萊蔽城隍，繡澀滿戈戟。", "慢爲盜之資，忽者禍所植。", "吾視士大夫，赳赳半雄特。", "歌謠尚慷慨，闊達本多匿。", "腹心宜先安，豫備乃長策。", "衆方誦太平，我乃虞盜賊。", "雖言亦誰聽，痛哭損肝膈。"]}