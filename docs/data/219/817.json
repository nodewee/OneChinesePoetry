{"author": "孔平仲", "period": "宋", "type": "诗", "title": "和蕭十六人名  其五", "paragraphs": ["丘樊英俊君猶滯，掩卷無言偃然睡。", "江左思歸未得歸，家鄉百里奚由至。", "有樓望遠最舒曠，躡屐徐登極臨視。", "雲容弄白起危巔，霞氣如朱浮淺涘。", "侵梁松影側窺簷，飄徑柳芳深委地。", "諦法真空佛有靈，面顔安樂僧無事。", "風摇柏直力相爭，霜壓橘黄香欲墜。", "夕陽城郭人漸稀，疏鐘傳響催歸志。"]}