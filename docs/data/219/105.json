{"author": "釋道潜", "period": "宋", "type": "诗", "title": "過張公碩廷直息軒", "paragraphs": ["涪翁六蓺學，力可當萬人。", "施州亦英特，文武備一身。", "風味真頡頏，宛然喜相親。", "詩壇嘗屢戰，妙譽傾縉紳。", "涪翁往播遷，風義頗凋淪。", "施州奮不顧，伏臘賙且勤。", "霜雪槁群木，凜然見松筠。", "施州歸夜臺，遺編照青春。", "嗟我獨不識，覽卷徒悲辛。", "有子紹門戶，飄飄氣方振。", "能文得父風，作語殊不陳。", "流源日疏鑿，豈易量涯津。", "結廬依通衢，隔牆鬧蹄輪。", "頹然小軒上，息偃全天真。", "男兒功名志，蠖屈終一申。", "誰能效急急，俛仰車馬塵。", "涪翁爲子名，高意庶可循。"]}