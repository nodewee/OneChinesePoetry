{"author": "孔平仲", "period": "宋", "type": "诗", "title": "上元作", "paragraphs": ["春來霧雨久不收，上元三日月如秋。", "傾城娛樂競沽酒，舊歲豐登仍足油。", "樓前燈山燒荻火，光影動摇桑落洲。", "太守憑高列歌吹，游人烘笑觀俳優。", "銅盤貯梅插烏帽，從兵小史斥下樓。", "侍觴行食皆官妓，目眙不言語或偷。", "短長赤白皆莫校，但取一笑餘何求。", "譬如飲酒且爲樂，不問甘苦醉即休。", "歸來紞如打五鼓，春寒慘慘吹駝裘。", "群兒嬉戲尚未寢，更看紫姑花滿頭。"]}