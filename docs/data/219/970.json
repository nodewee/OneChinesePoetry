{"author": "孔平仲", "period": "宋", "type": "诗", "title": "二十八宿寄芸叟", "paragraphs": ["張公角立孰敢先，亢宗自許英妙年。", "捕逐氐羌先著鞭，文房餘思如涌泉。", "題詩寫心蟠遠烟，黑蛟矯尾明秋淵。", "南箕吐舌風墮鳶，弱羽斗落郴江邊。", "蝸牛客舍弔影眠，寒女晚嫁私自憐。", "誰知虛實久粲然，安危之理如循環。", "歸來藏室閱青編，東壁步武追神仙。", "綉衣白簡猶奎躔，體健不復婁金丸。", "腸胃充實頰骨堅，昴宿老人飛上天。", "志願未畢西餽邊，野鸛礪觜不啄羶。", "曾參殺人知謬傳，賞花墜井皆妄言。", "載鬼一車疑已捐，人欲折柳送公船。", "去同衆星環紫垣，張公張公人最賢。", "丹鳳奮翼蔚高鶱，更調玉軫續薰弦。"]}