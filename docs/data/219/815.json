{"author": "孔平仲", "period": "宋", "type": "诗", "title": "和蕭十六人名  其三", "paragraphs": ["贛陽嶠北氣鬰滯，晨興何晏惟昏睡。", "江左雄豪每自奇，學孟希韓非不至。", "奈何進取位尚卑，上官儀檢多輕視。", "金朱浮華奚足戀，策馬周遊窮海涘。", "從茲岩谷永遁逃，請師丹竈捐塵事。", "廬山簡寂尋舊隠，雪竇參禪入初地。", "誰能榮謝混流俗，居常衮衮隨升墜。", "鋪張翰墨作小詩，聊陳平昔烟霞志。"]}