{"author": "孔平仲", "period": "宋", "type": "诗", "title": "發虹縣", "paragraphs": ["驅馬汴河西，從此游帝鄉。", "瞻言驛堠短，喜及春日長。", "碧瓦映茅茨，人烟密相望。", "蒭茭足供馬，亦有酒可嘗。", "旁觀波瀾起，萬柁攢舟航。", "一跌性命已，豈惟肌骨傷。", "不如榆柳堤，中路穩騰驤。", "去家漸及旬，猶走淮楚疆。", "却視故山隠，忽在天一方。", "東軒復難到，蘭芷媚幽香。", "馳光不可留，游女已採桑。"]}