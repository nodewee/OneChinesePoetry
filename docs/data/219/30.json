{"author": "范子奇", "period": "宋", "type": "诗", "title": "承諸公酌別西郊分韻賦詩得戎字", "paragraphs": ["西戎未解嚴，置帥濫及蒙。", "自揣非長才，尚使制羌戎。", "仰賴廟堂算，庶幾或成功。", "此行春已晚，柳絲華正紅。", "聯轡向名圃，四筵皆鉅公。", "高韻薄虹霓，笑談生清風。", "顧予實何似，有愧參其中。", "遽然千里別，不辭一樽空。", "浮雲聚與散，臨歧西復東。", "無以報禮意，舉目攀飛鴻。"]}