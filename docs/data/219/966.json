{"author": "孔平仲", "period": "宋", "type": "诗", "title": "郡名詩呈呂元鈞五首  其四", "paragraphs": ["南軒何靚深，觸處皆野質。", "簷間畫眉語，砌下霜筠密。", "小窗任明晦，一榻隨伸屈。", "宿鳥聚樛枝，凉蟬噪𡴴蓽。", "端居得頤養，誠意更精一。", "夏闌體長健，春至轉安佚。", "鉛鼎熟黄牙，仙經橫縹帙。", "和言不忤俗，定力何轉物。", "嗟我已龍鍾，江潭戀章紱。", "塵中素袍化，鏡裏韶顔失。", "愛君詩思茂，雅奏合竽瑟。", "愛君道氣成，金石叢壽骨。", "及瓜期尚遠，發藥容有日。", "德爵齒俱尊，登門但祗栗。"]}