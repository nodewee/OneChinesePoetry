{"author": "孔平仲", "period": "宋", "type": "诗", "title": "用常甫元韵寄彭澤曾移忠", "paragraphs": ["清秋古邑氣象開，健令曳組從南來。", "淵明已往狄公死，繼有賢者荒山隈。", "九江安流息駭浪，百里和氣迎新雷。", "積年逋事一朝决，落筆翩翩何快哉。", "幽潜曲折皆照見，正以寶鑑懸高臺。", "古稱豈弟民父母，君視百姓猶嬰孩。", "近來俗吏狃文法，往往習尚以利回。", "惟君用心知自性，造次所發皆矜哀。", "政成訟簡當暇日，間或吟詩持酒盃。", "言辭泠泠韵不俗，識子眉宇無纖埃。", "長篇示我已踰月，詩債甚久煩君催。", "我如荒田廢耕墾，嘉穀不植歲且災。", "爲君遊頑揠枯槁，滿把所收惟草萊。", "金山萬丈絕梯級，手聚沙礫空成堆。", "龍鱗難攀徒自苦，狗尾强續良可咍。", "想君風采方引領，忽見泝浪停高桅。", "迎門倒履喜如沃，相與一笑傾新醅。", "曹亭孤峙眺回遠，杖策共尋幽磴苔。", "諸峰積雪倚天白，此處酬唱須清才。", "老雞爪嘴未易犯，斂翅避子甘低徊。"]}