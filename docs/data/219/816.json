{"author": "孔平仲", "period": "宋", "type": "诗", "title": "和蕭十六人名  其四", "paragraphs": ["爲憐城郭太留滯，知子思家方悶睡。", "故停車馬良久住，相顧雍容情益至。", "樓高適意同一登，目極四周堪遠視。", "野田橫望繞天涯，梅朵開齊映江涘。", "冬溫庭筠尚抽筍，僧房喬木陰鋪地。", "丘樊嘉遁素有心，蕭蕭思話山中事。", "清楊俊邁君自許，魯國淵源吾不墜。", "與君詩戰奈何休，抑揚雄思聊書志。"]}