{"author": "孔平仲", "period": "宋", "type": "诗", "title": "郡名詩呈呂元鈞五首  其二", "paragraphs": ["相人觀久遠，要且視資質。", "酒酸本多甘，絹敗爲少密。", "公家渭川後，端亮氣不屈。", "播移雖裔土，寧妥如舊蓽。", "優游歸孔聖，坎壈笑趙壹。", "儻來等榮辱，所遇順勞佚。", "道閣接談賓，文房散書帙。", "當其泰定時，海宇更無物。", "耳目并已忘，何心蘄冕紱。", "忽聞韶曲奏，更覺巴音失。", "溫純比金玉，清越勝琴瑟。", "似追少陵步，真得建安骨。", "從今益淬厲，及此舒長日。", "唱酬安敢同，心欽但齋栗。"]}