{"author": "孔平仲", "period": "宋", "type": "诗", "title": "卦名寄芸叟", "paragraphs": ["小豐猶可喜，况此大有年。", "流庸已歸妹，獄訟久蕭然。", "明聖臨六合，吁俞萃羣賢。", "乾坤協氣滿，井邑歡聲連。", "張公性謙靜，玉節鎮湘壖。", "茇舍富暇豫，鈴齋恒晝眠。", "萬家人喜悅，鄰壤蒙安全。", "譬如泰山雲，益此涸轍泉。", "我鄙無所解，昔隨公得仙。", "超升已連帥，羈旅今華顛。", "屬郡損末理，郵筒賁新篇。", "坎坎我鼓腹，咸韶媿朱弦。", "暌乖每自念，姤遇兩何緣。", "野色小過雨，秋聲漸號蟬。", "園林凄剝落，樓觀蔚騰騫。", "曳履烟景外，支頤嵐翠前。", "嘗聞東晉士，多聞遠師禪。", "盛世非否塞，微生自屯邅。", "廬岳决遯去，老夫無妄言。", "迹同人間世，心鍊鼎中鉛。", "流俗若飛蠱，困途多墮鳶。", "相需緱嶺上，一比洪崖肩。"]}