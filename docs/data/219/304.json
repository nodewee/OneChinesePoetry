{"author": "孔平仲", "period": "宋", "type": "诗", "title": "泊舟姑孰堂", "paragraphs": ["崎嶇遵狹港，託庇倚葭蘆。", "泊舟姑孰堂，乃在溪上居。", "此溪來處遠，東引丹陽湖。", "微風起天外，爽氣得秋初。", "而我尚厭暑，卷簾心不舒。", "蓬頭赤兩脚，躑躅遶四隅。", "坐砌未爲愜，偃身臥碑趺。", "中宵倦摇箑，流汗落衣裾。", "因觀今則然，自問昔何如。", "人情有未足，不見有有餘。"]}