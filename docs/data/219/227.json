{"author": "孔平仲", "period": "宋", "type": "诗", "title": "常父寄半夏", "paragraphs": ["齊州多半夏，採自鵲山陽。", "纍纍圓且白，千里遠寄將。", "新婦初解包，諸子喜若狂。", "皆云已法製，無滑可以嘗。", "大兒强占據，端坐斥四旁。", "次女出其腋，一攫已半亡。", "須臾被辛螫，棄餘不復藏。", "競以手捫舌，啼噪滿中堂。", "父至笑且驚，亟使啖以薑。", "中宵方稍定，久此燈燭光。", "大鈞播萬物，不擇窳與良。", "虎掌出深谷，鳶頭蔽高岡。", "春草善殺魚，野葛挽人腸。", "各以類自播，敢問孰主張。", "水玉名雖佳，神農錄之方。", "其外則皎潔，其中慕堅剛。", "奈何藴毒性，入口有所傷。", "老兄好服食，似此亦可防。", "急難我輩事，感惕成此章。"]}