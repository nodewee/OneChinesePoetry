{"author": "孔平仲", "period": "宋", "type": "诗", "title": "待月", "paragraphs": ["初宵待月先掃門，雖未出海光照垣。", "皎然輝采更無壅，比之常夕尤清妍。", "星辰不復爭芒角，河漢自合收波瀾。", "久之黮黲若蒙垢，坌起四隅陰氣繁。", "人心賞翫欲竟夕，嗟哉頃刻已自昏。", "如何更使魑魅畏，豈非已被蝦蟆吞。", "紛紛庭華墮如雨，訓狐騎屋貌甚尊。", "乘幽挾晦彼固喜，使之如此亦有緣。", "豈無蛇虺出當道，不如青燈坐前軒。", "以書自圍恣所取，黄卷聖賢聊可言。"]}