{"author": "釋道潜", "period": "宋", "type": "诗", "title": "靜舍與蔡秀如承事會話", "paragraphs": ["浮雲無根蒂，合散不可拘。", "忽然隨高風，千里各須臾。", "吾生共天壤，出處良亦如。", "憶昔淮水濱，與君傾蓋初。", "翹翹兩弟昆，文彩照冰壺。", "門闌本世胄，折節勝寒儒。", "扁舟倚高岸，爲我飯伊蒲。", "清談落犀麈，鄙吝驚掃除。", "一別今四載，相忘寄江湖。", "朅來過汝潁，吊舊投生芻。", "夤緣訪山水，歲晚倦回車。", "蕭蕭古寺底，彷彿日已晡。", "聞君戶外音，倒屣迎前趨。", "胡爲乎來哉，吏牒頗馳驅。", "高材困所役，何似林間樗。", "清寒凜敗屋，猛燄焚枯株。", "胡床坐相對，氣貌溫以舒。", "明朝各異縣，那得同蘧廬。", "無煩歎離索，且盡一笑娛。"]}