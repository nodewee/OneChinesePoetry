{"author": "孔平仲", "period": "宋", "type": "诗", "title": "祈雨", "paragraphs": ["皇天久不雨，旱風滿東國。", "春田廢鉏犁，秋事闕牟麥。", "縣官緊租賦，守令抱憂責。", "交馳謁並望，不敢愛牲帛。", "而我處學宮，于邦乃賓客。", "霜寒怯早起，臥聽車馬適。", "方茲祈求急，不預奔走役。", "精誠倘蒙報，豈不沾潤澤。", "古有支離形，亦有支離德。", "而我頗施施，支離在官職。", "雖然憫元元，覽鏡見顔色。", "高詠雲漢篇，千秋意悽惻。"]}