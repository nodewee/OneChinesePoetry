{"author": "孔平仲", "period": "宋", "type": "诗", "title": "十三日南湖之集賓主六人謹成詩十韵拜呈", "paragraphs": ["律管秋灰動，銖衣暑服輕。", "居官半舜牧，環坐列周卿。", "攬轡湖邊集，談經席上傾。", "逸交希李白，奇策擬陳平。", "博奕休言戲，韜鈐且議兵。", "續箋詩義白，重演卦爻成。", "午日停龍馭，西風駐鷁程。", "弓鈞寒力壯，天暮霽華明。", "綠野接鄉遂，良辰推甲庚。", "浴沂人已散，終日夢魂清。"]}