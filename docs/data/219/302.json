{"author": "孔平仲", "period": "宋", "type": "诗", "title": "觀牛渡江", "paragraphs": ["荷蓑而騎彼牧童，驅牛亂流江水中。", "徐行不復用鞭箠，母當其前犢後從。", "濁波沄沄出頭角，見者往往疑蛟龍。", "牛身千鈞水不測，步步乃與丘陵同。", "天機自然有所解，物理如此誰能窮。", "君不見軋犖山腹垂至膝，一馬不能載其躬。", "帝前每作胡旋舞，翩翩勁捷如旋風。"]}