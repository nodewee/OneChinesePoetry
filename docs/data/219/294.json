{"author": "孔平仲", "period": "宋", "type": "诗", "title": "十一月二十日德音", "paragraphs": ["敕書夜半至，主者不能發。", "星辰稍低回，萬里收落月。", "平明宣帝詞，軫慮極慘怛。", "所憂在愆陽，雨澤嗟久竭。", "周王望雲漢，湯后訟女謁。", "又聞泰一馭，已駐黄金闕。", "所至爲福祥，行當掃災孽。", "因茲肆大眚，洗滌如海闊。", "上刑脫窀穸，輕繫弛縲紲。", "生還今可期，向者或長訣。", "讙呼滿行道，感泣有白髮。", "苟非皇恩深，安得汝輩活。", "千城聚和氣，散作連天雪。"]}