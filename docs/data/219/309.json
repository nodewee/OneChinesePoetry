{"author": "孔平仲", "period": "宋", "type": "诗", "title": "天門山", "paragraphs": ["惟天莽蒼蒼，乃立此門闕。", "山本如城高，剖鑿中斷裂。", "兩峰競秀倚，千古勢相戛。", "大江方南來，逼束不得洩。", "潴爲無底深，散作萬頃闊。", "想當割據時，閉固孰敢發。", "夕陽坐荒亭，詩思摹峭拔。", "清晨放舟出，回首見呀豁。", "西梁尚局促，壯觀心頗闊。", "安得呼化工，努力更一揠。"]}