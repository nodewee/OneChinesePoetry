{"author": "孔平仲", "period": "宋", "type": "诗", "title": "郡名詩呈呂元鈞五首  其一", "paragraphs": ["元鈞家成都，洪秀稟天質。", "紫微耀文采，青鎖聯近密。", "德全無所累，道在固不屈。", "暮年徙江湖，寓舍安蓬蓽。", "種花憐衛足，養烏愛均一。", "南軒幽興發，北牖高臥佚。", "福慶有諸郎，壽康踰七帙。", "循環視天理，一馬齊萬物。", "我進亦隨隨，衰白紆郡紱。", "屢聞曠達論，頓覺蒙陋失。", "秋風吹楚澤，黄葉弄蕭瑟。", "潭水凝練光，衡門刻霜骨。", "登樓足嘉景，分務饒暇日。", "且復相從游，新醅侑梨栗。"]}