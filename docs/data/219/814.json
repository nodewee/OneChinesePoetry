{"author": "孔平仲", "period": "宋", "type": "诗", "title": "和蕭十六人名  其二", "paragraphs": ["式微子歎歸期滯，疏鐘皓月僧窗睡。", "滿郭丹楓已送秋，李白桃紅春又至。", "綠楊朱戶鎖娉婷，燕趙一笑誰相視。", "紅顔回盼能溺人，有若大川無際涘。", "吾曹操行薄雲天，去險就平當擇地。", "嚴君平昔教諸子，肯向贛江爲此事。", "勿損仁義縱歡娛，力與主張興廢墜。", "不才强使酬杜詩，搦管寧能言鄙志。"]}