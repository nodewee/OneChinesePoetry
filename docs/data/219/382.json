{"author": "孔平仲", "period": "宋", "type": "诗", "title": "送張天覺", "paragraphs": ["車上不須舞，途窮不須泣。", "萬事倏忽如疾風，莫以乘車輕戴笠。", "愛君清，如玉立。", "愛君直，朱弦急。", "膽肝磊落貯星斗，意氣軒騰脫羈縶。", "聖明天子聚羣材，下至椽杙猶收拾。", "况君屢薄青雲飛，暫爾低回豈長蟄。", "我亦區區有心者，海水期君更注挹。", "蕭蕭江路澀，烟濛客帆濕。", "惜君又作千里行，欲別還留手重執。"]}