{"author": "釋道潜", "period": "宋", "type": "诗", "title": "贈聖可證師", "paragraphs": ["吾道日凋喪，末流殊可嗟。", "師門互開闢，學者如泥沙。", "欲求超然姿，駑廄搜渥洼。", "子初爲兒童，岐嶷衆所誇。", "長能游學海，宛轉窮津涯。", "誰知蓬蒿底，忽睹挺生麻。", "向來挈瓶盂，同我棲烟霞。", "朝昏事禪悅，神觀靜不譁。", "子今未三十，涵養滋根芽。", "行看覺苑中，綽現優曇花。"]}