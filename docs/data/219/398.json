{"author": "孔平仲", "period": "宋", "type": "诗", "title": "疾中偶成呈介之", "paragraphs": ["吾生十五猶童孩，胸中膽氣摩天開。", "自憐少年輒有老夫志，恐是天仙犯帝怒，謫在下世馳驅乎塵埃。", "壯志若鐵石，頑直未易摧。", "奈何諸侯不薦賢，天子不聞才。", "空使丈夫兒，藏頭縮角埋蒿萊。", "天不管，地不顧，此理得不嗚呼哉。", "今朝大飲致沉疾，朋友戢迹絕往來。", "使人孤眠北窗下，風雨蕭蕭良可哀。", "冷笑今之世人少信義，旦暮之間輒變喜愛成嫌猜。", "介之不恤我，扶力吟詠攄幽懷。"]}