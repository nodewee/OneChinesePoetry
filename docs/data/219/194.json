{"author": "孔平仲", "period": "宋", "type": "诗", "title": "和常父寄經父", "paragraphs": ["候得早潮來，江邊風又起。", "錢塘與海接，浩渺無涯涘。", "長鯨呼鱷魚，蛟龍正掉尾。", "豈惟波浪聲，號泣半溺鬼。", "臨流不敢渡，尋尺如千里。", "儌幸亦可往，無力觸萬死。", "蕭然古山根，客棹于此艤。", "吳亭明可數，游觀信爲美。", "安敢慕紛華，而不重行止。", "回首臥龍居，想在青雲裏。", "相思寂莫晚，誰伴西樓倚。"]}