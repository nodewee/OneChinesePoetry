{"author": "釋道潜", "period": "宋", "type": "诗", "title": "次韵孔處度李榮期同游汝陽城西等慈寺溪堂", "paragraphs": ["汝陽介崧洛，郡邑古且幽。", "出郭纔數里，招提據清流。", "千章鬰古木，中有百尺樓。", "循梯到朱欄，眼接萬象游。", "二豪俱才華，筆力勝九牛。", "佳辰同覽眺，高懷肯悲秋。", "軒渠發笑語，遼亂驚鳬鷗。", "平生讀書要，取用不假鈎。", "想當援毫初，應手如見投。", "挹子明月光，泠然洗吾眸。"]}