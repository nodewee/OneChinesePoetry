{"author": "孔平仲", "period": "宋", "type": "诗", "title": "寄從道", "paragraphs": ["憶初撫掌笑，嘗謂子猿猱。", "斑然武而文，譏駡舌若刀。", "髭黄喉骨結，內敏見秋毫。", "論官則甚微，意氣一何高。", "今思乃麟鳳，百十未易遭。", "子行白日靜，回首常蕭騷。", "聞子在定州，深山坐披毛。", "何如東海上，萬疊觀波濤。", "不見歲再晚，北風方怒嘷。", "圍爐捧美酒，思子持蟹螯。"]}