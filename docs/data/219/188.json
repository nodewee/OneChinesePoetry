{"author": "孔平仲", "period": "宋", "type": "诗", "title": "寒食郊外", "paragraphs": ["涔涔雨沉城，浩浩泥沒轍。", "四山氣如蒸，萬里天欲雪。", "我時出郊坰，山徑屢曲折。", "雖懷顛沛憂，亦有觀覽悅。", "幽花媚林薄，粲粲生意發。", "紅紫相後先，各自有時節。", "長松困冰雪，憔悴終不屈。", "及今翠夭嬌，騰拔見筋骨。", "陰陽有代謝，物性安可奪。", "請視大塊中，紛紛盡毫末。", "興衰若鱗次，今古猶市閱。", "只此晦與晴，變態亦俄忽。", "歸路日已煬，披襟滌初熱。"]}