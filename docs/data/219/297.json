{"author": "孔平仲", "period": "宋", "type": "诗", "title": "舟行却回", "paragraphs": ["清晨移舟出沙嘴，宿氛卷盡天如洗。", "日高五丈行十里，白雲之中黑雲起。", "回舟急趨舊泊處，四山沉沉日色死。", "逆風颯颯初尚微，浪頭已高白參差。", "又聞西北崩崖陷谷有異聲，大風橫擊波如鱗。", "操舟之子雖習貫，掣柁才開又投岸。", "有如磁石引針去，時時颭撲愁中斷。", "長篙勁艣不易勝，僅得入口如再生。", "迴望後舟尚出沒，使人淚落肝膽驚。", "昨日廟中奠旨酒，巫語甚吉許我行。", "奈何中路輒反覆，欺誕何者爲神明。", "豈非風者天號令，必欲逆知非汝能。", "浪傳消息得醉飽，萬一猶足爲威靈。"]}