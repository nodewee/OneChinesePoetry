{"author": "孔平仲", "period": "宋", "type": "诗", "title": "再吟六詩四首拜呈  其三", "paragraphs": ["侯服安無事，官曹靜不譁。", "疇非信善友，俱是孝廉家。", "荀衮傳榮耀，溫龍競爪牙。", "尺輿思附鳳，角扇笑縈蛇。", "士習賢科論，人趨太守衙。", "莊衢當自騁，陳藥更誰誇。", "和露餐荷葉，臨流飲雪花。", "草萊依瑞穗，荆布綴明珈。", "且固官庭守，寧憂柄用賒。", "它時摇玉佩，鰲禁定聯華。"]}