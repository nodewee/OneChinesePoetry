{"author": "釋道潜", "period": "宋", "type": "诗", "title": "酬王衮臣朝奉見贈", "paragraphs": ["吾聞終南山，鬰茀參斗牛。", "其下多賢豪，學術貫九流。", "公生實異稟，氣奪河漢秋。", "妙齡升廣文，岐嶷壓上游。", "登科三十年，仕宦真悠悠。", "功名信有命，富貴豈力求。", "邇來居海上，未解鍾儀囚。", "高懷素聞道，對客忘咿嚘。", "相懽固傾倒，不可即掉頭。", "今我來自東，邂逅欣綢繆。", "新詩激謬懦，詞力勁且遒。", "怳如開武庫，左右森戈矛。", "便當偃旗鼓，罷戰爲良謀。", "與公從逍遙，放浪追子休。"]}