{"author": "孔平仲", "period": "宋", "type": "诗", "title": "述鷗", "paragraphs": ["水濱老父忘機關，醉眠古石紅蕖間。", "綠波蕩漾意不動，白雲往來心與閒。", "有鷗素熟翁如此，命侶呼儔就翁喜。", "相親飲啄少畏避，自浮自沉不驚起。", "漁人窺之即謀取，手携羅罔來翁所。", "群鷗瞥見皆遠逝，千里翩翩一回顧。", "鷗不薄翁翁勿疑，避禍未萌真見機。", "漁人羅罔不在側，敢辭旦夕從翁嬉。"]}