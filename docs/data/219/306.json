{"author": "孔平仲", "period": "宋", "type": "诗", "title": "紫髯將軍", "paragraphs": ["華容女子哭幽囚，吉利如虎入荆州。", "縛其孤雛斂貔貅，長驅水步八十萬。", "欲獵于吳吳主憂，羣臣勸迎同一說。", "拔刀斫案心膽裂，揆彼之量豈我容。", "開門納狼計何拙，魯家狂兒策最長。", "倡而和者有周郎，區區黄蓋乃乞降。", "龍幡遮火燒赤壁，東南風急天絳色。", "江中戰舸岸上營，烟焰飛騰半焚溺。", "雷鼓大進聲滿川，輕銳迫逐皆崩奔。", "紫髯將軍更歡喜，曹公坐翅不得鶱。", "子布元表何齪齪，成敗之决在一言。", "君不見甘露寶鼎間，典午受禪吳猶存。", "青蓋入洛雖可惜，猶勝俛首臣老賊。"]}