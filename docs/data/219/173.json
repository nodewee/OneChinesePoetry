{"author": "孔平仲", "period": "宋", "type": "诗", "title": "送朱君貺德安宰罷任還", "paragraphs": ["潯陽五邑誰善政，歷陵令尹朱爲姓。", "孜孜常以民存心，四境安娛吏無橫。", "吾愛其人頗真率，笑語詼諧喜譏評。", "山有猛虎藜藿長，人得朋友衣冠正。", "當時文學推第一，闊步青雲乃蹊徑。", "大賢百里固非地，赤子三年且無病。", "如君才智可自達，今歸朝廷惟所應。", "君臣昔以譬壎箎，吉甫文武陛下聖。", "當陳半策綰萬金，翩翩六翮凌風勁。", "江邊鍾官老鑄錢，坐髀已消窮且暝。", "倘君富貴不通書，當驗行藏素非佞。"]}