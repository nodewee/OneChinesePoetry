{"author": "孔平仲", "period": "宋", "type": "诗", "title": "郡名詩呈呂元鈞五首  其三", "paragraphs": ["二帝本仁愛，三王首忠質。", "頗知周德厚，不似秦網密。", "平生勇自信，戈戟未易屈。", "何嘗戀儋耳，但欲返衡蓽。", "詔條甚明白，宣布要齊一。", "御衆莫若寬，使民宜以佚。", "古人貴守義，昭晰在緗帙。", "公言屢見廣，我惠慚及物。", "河檀負廩梢，梁鵜議印紱。", "廬山須决去，雲臥未爲失。", "瓊章屢起予，鳳吹雜瑶瑟。", "芝蘭暗有香，嵩華清見骨。", "君開筆頭花，我耀牖中日。", "九牛登巨鰲，視我真蠻栗。"]}