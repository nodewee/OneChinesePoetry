{"author": "孔平仲", "period": "宋", "type": "诗", "title": "太守視新堂", "paragraphs": ["遙遙元崇胄，藹藹東州守。", "留心學校事，遇我在僚友。", "蔽空起新堂，鼛鼓百夫走。", "枉駕親視之，丁寧到榱枓。", "北風沙瞇眼，佇立相與久。", "宴我登哦亭，推我居席首。", "初嘗百花釀，肴蔌無不有。", "是日十月中，新霜脫人肘。", "醺酣一消鑠，和氣回物朽。", "昔人歌魯侯，在泮嘗飲酒。", "我今作此詩，亦以綴厥後。", "美哉姚侯政，豈弟民父母。", "此詩所不歌，先已載民口。"]}