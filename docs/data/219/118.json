{"author": "釋道潜", "period": "宋", "type": "诗", "title": "李榮期秀才杞菊軒", "paragraphs": ["草木助盤餐，紛紛固多品。", "精英唯竹萌，香軟獨楮菌。", "杞菊於其間，甘清有餘韵。", "達人忘口體，道德自滋潤。", "天隨與東坡，風味實相近。", "窮通均一致，了不見喜慍。", "春苗共採擷，秋英配蘭紉。", "後先屬文詞，金聲而玉振。", "李子妙窮經，屢遭有司擯。", "奔軍未云怯，再舉當决陣。", "開軒植杞菊，澹泊守定分。", "回頭語世俗，未用誚饑困。", "二豪勉躋攀，孔聖故許進。", "長卿亦何人，區區能慕藺。"]}