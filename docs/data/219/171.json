{"author": "孔平仲", "period": "宋", "type": "诗", "title": "謝王通叟回文詩", "paragraphs": ["北風吹波客桅折，潯陽維舟不敢發。", "觀君和我回文詩，滿眼春光破冰雪。", "山間玉少白石多，造化積英費融結。", "如君藻思豈易得，姓名盧駱推前列。", "他人平步取卿相，乃獨區區困羈紲。", "江湖漂泊隨斷梗，歲月崢嶸逼華髮。", "頹然放肆孰可測，一馬固能齊萬物。", "胡琴雖已隔黄壤，寶燈吐燄高于月。", "人生樂事君得多，誰羨腰金擁幢節。"]}