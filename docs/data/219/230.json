{"author": "孔平仲", "period": "宋", "type": "诗", "title": "送從道", "paragraphs": ["去年風雲攪天暗，君馬區區之海涯。", "今年苦寒又訪別，正是去年行役時。", "信陽雖遠重來得，小桃常探春消息。", "如今官滿去不返，又見花開誰記憶。", "乾坤浩蕩歸無鄉，歲月崢嶸老相逼。", "一官奔走隨所使，後期會合知南北。", "篇詩惜別人少和，須知此別真可惜。", "黄髯半醉舌若蜚，它日樽前無此客。"]}