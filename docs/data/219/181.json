{"author": "孔平仲", "period": "宋", "type": "诗", "title": "十二月二十五日大雪", "paragraphs": ["前時大雪風擾之，有無厚薄皆不齊。", "今朝大雪無風色，下隰高原總盈尺。", "由來此物本陰氣，偏近黄昏落尤劇。", "斜縈碎委百千態，不是天上誰做得。", "錚錚鳴霰已三日，厭坐北窗聞滴瀝。", "自非猛下意不醒，半夜一天星斗白。", "漫漫玉琢人世界，蹂踐成泥真可惜。", "呼童梯屋器貯之，猶得煎茶待嘉客。"]}