{"author": "釋道潜", "period": "宋", "type": "诗", "title": "酬趙存道都曹見贈", "paragraphs": ["騷人久無聞，風雅日浸衰。", "汀洲空蘭芷，憔悴無芳姿。", "參軍妙述作，鮑謝相並馳。", "明珠不自耀，光彩閟陸離。", "聊因五斗粟，暫寄東海湄。", "官身雖簿領，游刃能一麾。", "寥寥古寺空，轉砌春日遲。", "閉關時却掃，寂寂下書帷。", "唐虞悉觀覽，百氏了不遺。", "論文慎許可，紀律嚴自持。", "昨朝發新詠，落語皆瑰奇。", "世無楊德祖，詎識黄絹詞。"]}