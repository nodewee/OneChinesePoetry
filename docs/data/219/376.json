{"author": "孔平仲", "period": "宋", "type": "诗", "title": "小庵詩", "paragraphs": ["甃石爲道，旁植冬青不死之靈草。", "跨水爲橋，上有百年老木之清陰。", "小庵又在北牆北，花竹重重深更深。", "公餘竟日無一事，卜此佳趣聊棲心。", "明月爲我遲遲不肯去，清風爲我淅淅生好音。", "闃然宴坐如澗谷，樂以真樂非絲金。", "君看此庵亦何有，架竹編茅容側肘。", "人生自足乃有餘，不羨簷牙切星斗。", "朝携一筇杖，暮炷一爐香。", "悠然每獨笑，物我兩皆忘。"]}