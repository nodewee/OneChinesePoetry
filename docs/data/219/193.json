{"author": "孔平仲", "period": "宋", "type": "诗", "title": "越州飛來山", "paragraphs": ["物之體性重，惟有石最堅。", "迴風捲黄沙，直下萬丈淵。", "如何崔嵬山，乃解飛青天。", "瑯琊趨會稽，道里固甚懸。", "想當初來時，詭異可得言。", "豈非巨靈擘，或謂秦帝鞭。", "雷公挾電母，欻霍相後先。", "夸蛾負崖脚，天丁撮其顛。", "北斗借神兵，虎豹下九關。", "海王驅魚送，百里聞腥羶。", "悲號與憊喘，洒汗成流川。", "呼雲以自蔽，日月不得宣。", "棲鳥失其巢，哀哀啼白猿。", "草木困擺撼，枝葉半不全。", "置之秦望陰，百怪散作烟。", "有龍走不轍，化作錦色鰻。", "攢身入竅穴，噴出清泠泉。", "都人駭相報，平地見巍然。", "既來亦能去，惟恐復騰騫。", "浮屠鎮其上，副以屋蟬聯。", "朝吟諸佛經，暮講西方禪。", "以此相縶縛，羈孤幾千年。", "我聞已有日，今朝始攀緣。", "高堂置美酒，遠目凌孤鳶。", "老僧爲我說，指畫當我前。", "是否難致詰，且進黄金船。"]}