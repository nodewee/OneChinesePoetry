{"author": "孔平仲", "period": "宋", "type": "诗", "title": "聞砧作", "paragraphs": ["見蠶成繭能幾日，繒帛輸官千萬疋。", "丁丁砧杵相和鳴，半夜霜風入秋律。", "一年寒事從今始，四序流光如羽疾。", "昨朝尚喜迎凉坐，閉戶羃窗嫌不密。", "人生天地隨氣轉，此身猶復非吾物。", "癡兒干世孰自量，欲與造化爭飄忽。", "功名富貴固有時，進退屈信何可必。", "匏羹菽飯幸粗飽，何用操瓢向人乞。"]}