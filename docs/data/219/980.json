{"author": "孔平仲", "period": "宋", "type": "诗", "title": "星名詩呈提刑曾朝散", "paragraphs": ["華胄參元後，高門輔弼臣。", "莊池初奮翼，舜旦早逢辰。", "雲木千尋秀，鑪金百煉純。", "日邊虛位著，楚尾望車塵。", "尚德真膚使，存心信吉人。", "包含譽尤美，平格澤惟均。", "短髮憐衰老，黄金媿拊循。", "禮容長不責，恩義極相親。", "最要箕張口，深憐井有人。", "孤危荷全度，謀報畢餘身。"]}