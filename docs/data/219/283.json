{"author": "孔平仲", "period": "宋", "type": "诗", "title": "食梨", "paragraphs": ["東方早寒雪霜摯，新梨十月已滿市。", "削成黄蠟圓且長，味甘骨冷體有香。", "芳尊命友先衆果，百十磊砢升君堂。", "贈君玉壺層冰之皎潔，副以金莖皓露之清凉。", "奈何撥火取煨栗，梨雖至美或不嘗。", "顰眉三嚥手摩腹，謂此發病爲第一，奪之兒口餳止哭。", "君不記南方無此物，五更酒渴喚水時，思此千里莫致之。", "及今乃以多見賤，南方橘柚東方梨。"]}