{"author": "孔平仲", "period": "宋", "type": "诗", "title": "寄芸叟年兄", "paragraphs": ["垂天雄翮摶海風，窮高極遠志不同。", "盛年折桂心未歉，磨刀水際思平戎。", "西羌活擒偶失手，天南星墮郴山中。", "未甘遂葬江魚腹，當歸入覲明光宮。", "何嘗僕射干薦舉，芸臺烏府選擇公。", "蛟龍齒角老愈硬，楩楠材格寒更濃。", "恥爲葳蕤要節目，預知子不見從容。", "川峽揭節建大戟，服紫腰金薄賞功。", "暮年車轄徙荆楚，江離摇碧水蓼紅。", "橘洲橋口皆莽草，賈傅井中苔已空。", "我已衰白斂一郡，附子餘光聊養蒙。", "嘗言早休乃良策，倚空親想蓮花峰。", "請君先去采芝朮，我續隨子棲蒿蓬。", "水甘松香真勝境，雲滑石險多行蹤。", "半天河漢傾瀑布，自然銅吼聞霜鐘。", "董仙種杏人競取，淵明石床蒼蘚封。", "怡神麯糵有妙理，禾收石斛歲屢豐。", "林迥岩屋尤可徧，溪間小橋橫木通。", "手捫松蘿攀紫葛，清凉半夏如秋冬。", "黄精久餌助冰雪，與君同作白頭翁。"]}