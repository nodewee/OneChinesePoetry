{"author": "孔平仲", "period": "宋", "type": "诗", "title": "武宗", "paragraphs": ["武宗惟雄俊，有臣委用專。", "德裕才略大，感恩罄所宣。", "是時岩廊上，六合氣可吞。", "論兵决勝負，萬里在目前。", "一平回鶻凶，再洗上黨昏。", "楊弁不知時，迺敢盜太原。", "豈信明光甲，遣人斬其元。", "廷謀昧知幾，唯有君相然。", "成立三大功，慷慨在一言。", "風霆運不測，日月朗高懸。", "李唐勢已去，至此岌復纏。", "外內已息兵，崇卑定乾坤。", "遂令河北師，弭耳如孤豚。", "事書史冊上，讀之快心魂。", "千載若信宿，凜凜風烈存。", "世人多說劍，不見斫伐痕。", "玩弄反自傷，何用飾璵璠。", "迂哉賈生餌，果爾房琯奔。", "施爲貴寔效，詎主衒空文。"]}