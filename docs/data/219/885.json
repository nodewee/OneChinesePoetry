{"author": "孔平仲", "period": "宋", "type": "诗", "title": "再吟六詩四首拜呈  其二", "paragraphs": ["累日欲修禮，今茲清飲陪。", "位分乾卦畫，人比晉卿才。", "宗廟精禋近，侯邦舞羽來。", "光華連七璧，符采綴三台。", "儀鳳須論德，良弓自有材。", "雄鋩皆帝劍，直節倍公槐。", "吏計無先善，人情且去哀。", "箴思丹扆補，彩喜碧油回。", "穆若親朋會，欣然肺腑開。", "馳蛟參駿軌，朽馭愧駑駘。"]}