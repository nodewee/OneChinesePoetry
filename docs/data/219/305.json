{"author": "孔平仲", "period": "宋", "type": "诗", "title": "于將軍", "paragraphs": ["長安遣兵百勝强，意氣何有漢中王。", "七軍之心俱猛鷙，虎兕插羽將翱翔。", "睥睨荆益可席卷，白帝城高如堵牆。", "秣馬蓐食朝欲戰，雷聲殷殷山之陽。", "沉陰苦雨十餘日，漢水溢出高騰驤。", "蒼黄不暇治步伍，攀緣蹙踏半死傷。", "計窮豈不欲奔走，四望如海皆茫茫。", "鼉鳴魚躍尚恐懼，萬一敵至誰敢當。", "遙觀大船載旗鼓，聞說乃是關雲長。", "蒙衝直繞長堤下，勁弩强弓無敵者。", "雖有鐵騎何所施，排空白浪如奔馬。", "將軍拱手就縶縛，咋舌無聲面深赭。", "捷書一日到錦城，隻輪不返皆西行。", "將軍疇昔負朋友，若此昌豨猶得生。", "循環報復雖天意，壯士所惜惟功名。", "曹瞞相知三十年，臨危不及龐明賢。", "歸來頭白已顦顇，泣涕頓首尤可憐。", "高陵畫像何詭譎，乃令慚痛入九泉。", "淯水之師勇冠世，英雄成敗皆偶然。"]}