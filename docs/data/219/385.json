{"author": "孔平仲", "period": "宋", "type": "诗", "title": "春暄大旱率爾援筆", "paragraphs": ["去歲有閏既苦寒，今年春早亦大暄。", "清明寒食在二月，禁火正如揮箑天。", "桃花零落壯丹發，漠漠江頭吹柳綿。", "細蟲打窗夜如雨，潤氣蒸礎朝生泉。", "卷簾闢向迎風坐，徹褥去屏思簟眠。", "勸君用心慎倉卒，萬事轉易如車旋。", "安知明日不凜冽，莫以炎凉隨目前。"]}