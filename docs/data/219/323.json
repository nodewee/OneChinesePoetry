{"author": "孔平仲", "period": "宋", "type": "诗", "title": "酇陽觀棋", "paragraphs": ["繫馬酇陽岸，湍波怒奔霆。", "却坐南軒上，曠若耳目清。", "兩翁方圍棋，玉石相分爭。", "初味若恬淡，鋒交漸縱橫。", "攻南意窺北，翻復乃人情。", "計慮臨危出，或從死中生。", "勇者喜見色，怯者噤無聲。", "誰云一枰小，鬭智亦已精。", "昔有爛柯者，棄俗游崢嶸。", "彼實方外人，歲月固可輕。", "我今則異此，久爲世網嬰。", "一官猶坎軻，三徑尚未耕。", "妻子寄異縣，飄飄望東京。", "寸晷尤可惜，客子當念程。", "飲水上馬去，兩翁任輸贏。"]}