{"author": "孔平仲", "period": "宋", "type": "诗", "title": "詠高", "paragraphs": ["先以下爲基，終當保不危。", "泰山雄地鎮，北斗正天維。", "敏手誇能賦，忠言願聽卑。", "百常登觀闕，九仞揭旌旗。", "木有遷鶑集，墉惟射隼宜。", "舉家何氏隠，雙下李愔搥。", "大比楊雄好，長同巽卦爲。", "巍然望堯帝，卓爾仰宣尼。", "羊肆猶陳義，皇墳或媲詞。", "變更驚岸谷，豐稔閱京坻。", "醉枕日三丈，詞場桂一枝。", "金城橫絕險，龍馬出權奇。", "已著名僧傳，仍先國手棋。", "張弓聊抑爾，封岱更增之。", "郢曲故難和，牙琴誰復知。", "楩柟凌遠壑，鴻鵠漾晴曦。", "漢祖興邦日，商宗享國時。", "設科求德劭，巡狩問年耆。", "容駟開門戶，摩霄展羽儀。", "形容上麟閣，勳閥照鰲碑。", "密勿雲臺議，揄揚崧嶽詩。", "巖巖具瞻峻，那復嘆隆墀。"]}