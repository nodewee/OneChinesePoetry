{"author": "釋道潜", "period": "宋", "type": "诗", "title": "過玉師室觀霅川范生梅花", "paragraphs": ["桃李韵粗俗，江梅清獨妍。", "幽姿有時睹，如揖姑射仙。", "從來丹青手，默數三四賢。", "徐熙擅江左，趙子名西川。", "中間復誰何，絕特推老邊。", "風流迨茲泯，范子俄超然。", "迺知苕霅勝，秀氣常回旋。", "斯人非畫師，勢利不可鎸。", "興來即揮毫，游戲三昧前。", "一枝豈易得，答子能拳拳。", "橫斜有餘態，肌粉含霏烟。", "我來玩几席，歎賞徒留連。", "恨無處士詩，二妙相並傳。"]}