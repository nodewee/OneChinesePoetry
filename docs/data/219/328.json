{"author": "孔平仲", "period": "宋", "type": "诗", "title": "發穀熟縣寄揚州同寮", "paragraphs": ["清晨出古縣，獨遇賣花翁。", "芍藥三數朵，瓊苞出漸紅。", "皎如情人未梳洗，朱簾半掩嬌春風。", "去年維揚陪勝賞，此花開謝旬月中。", "名園勝剎處處有，深畦淺壟無西東。", "品流已多搜絕異，若數英俊遺凡庸。", "邇年新花更奇巧，造化彫琢何時窮。", "離家今日已千里，雲雨浩蕩迷淮東。", "而今又及賞花月，因循不賞花更空。", "寄語維揚好相識，花時勉泛黄金鍾。"]}