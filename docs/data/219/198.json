{"author": "孔平仲", "period": "宋", "type": "诗", "title": "和常父初五日渡江", "paragraphs": ["半旬滯西陵，霖雨注船屋。", "昨日風更豪，江邊拔長木。", "初宵尚哮吼，海水皆倒蹙。", "向晚稍蕭條，飛廉想遭戮。", "重雲掃陰晦，皎皎見星宿。", "大哉天地內，變化反手速。", "我行不憚早，畏此潮信足。", "刀魚頗輕捷，舟子短結束。", "十夫共一艣，喜噪比趨陸。", "船頭列火炬，幕下燒絳燭。", "蛟龍睡方醒，水陸駭竄伏。", "吟哦未及終，已在吳堤曲。", "青山繞逶迤，樓閣媚初旭。", "錢塘雖舊游，夢想嘗在目。", "便當跨月輪，俯耳聽清瀑。", "重陽復不遠，共采岩前菊。"]}