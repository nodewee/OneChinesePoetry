{"author": "孔平仲", "period": "宋", "type": "诗", "title": "西堂", "paragraphs": ["我置一榻在西堂，南風北風俱得凉。", "軒窗開闢無壅塞，枕簟照映生輝光。", "前有秋花鬧如錦，乘時吐秀爭煌煌。", "堂前堂後種植滿，坦腹轉側各相望。", "初開半落皆有意，牽動幽興何其長。", "彌天好夢誰喚覺，林間鳥舌弄絲簧。", "賤官固冗亦偷暇，一室甚卑堪退藏。", "吾心與世久契闊，萬事本無非故忘。"]}