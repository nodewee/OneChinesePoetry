{"author": "孔平仲", "period": "宋", "type": "诗", "title": "和常父望湖亭", "paragraphs": ["深灣謂無風，試向江頭望。", "混混過新潮，峨峨起層浪。", "前驤復後踴，極力不相讓。", "踣落皆有聲，擺觸頗用壯。", "游龍出鬐鬛，怒馬軒頸項。", "紛綸白雪外，疊去不知向。", "勢將銀漢接，高與海門抗。", "吳城挂水墨，越估增怊悵。", "我欲絕橫流，忠信固可仗。", "丈夫七尺軀，魚腹豈易葬。", "緬懷馮河戒，艤棹未敢忘。", "夜夢大樽浮，東行視溟漲。", "入宮謁陽侯，舉袂揖伍相。", "問其孰呼吸，乃使此倔强。", "謝云天所爲，茲語吾恐妄。", "却欲詰蒼蒼，無梯不能上。"]}