{"author": "孔平仲", "period": "宋", "type": "诗", "title": "寄勉甫", "paragraphs": ["猛虎不伏櫪，摶鵬笑韝鷹。", "丈夫志四海，羞愧守門庭。", "君實豪傑士，貧賤鄉人輕。", "憤發策蹇馿，西走游玉京。", "負書入太學，大带參諸生。", "文章逸莫控，學問驟以升。", "曾未年歲餘，譁譁得聲名。", "定知有所立，俯拾紫與青。", "顧我孤陋者，聾瞽其聰明。", "譬如山下泉，礙險尚未行。", "無人爲激進，安得歸滄溟。", "所願同君游，揚波浩東傾。", "此志何日遂，長呼涕淋纓。", "北望風誼美，心焉如旆旌。"]}