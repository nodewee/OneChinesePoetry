{"author": "孔平仲", "period": "宋", "type": "诗", "title": "和蕭十六人名  其一", "paragraphs": ["贛江淹泊嗟旅滯，子夜蕭蕭復無睡。", "鄉程千里斷書來，律管仲冬迎日至。", "空山屈曲環高塔，與子游嬉同眺視。", "日沈北陸雲冥冥，晚景丹楓照川涘。", "蘭房鳳枕可自娛，桃李尋春舊遊地。", "便將躍馬超然往，向人直不疑心事。", "嬋娟一笑應奉留，醉倚王孫寶釵墜。", "更持大白起祝君，偕老子須堅此志。"]}