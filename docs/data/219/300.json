{"author": "孔平仲", "period": "宋", "type": "诗", "title": "觀暴", "paragraphs": ["怒雷殷殷西南天，黑氣一抹如長烟。", "鯨噓鼇噫蛟吐涎，龍呼其儔相後先。", "散爲飛雲蓋蜿蜒，以尾卷海洒百川。", "河伯乃在坎底眠，震驚掉動憂不全。", "白浪湧起高于船，岡馳隰舞山回旋。", "崩衝擺落蔚高騫，聲勢烈烈孰使然。", "須臾寂靜又改前，餘氛倚漢猶青玄。", "小蝦奮頭如自賢，神龍歸宮魚出泉。"]}