{"author": "孔平仲", "period": "宋", "type": "诗", "title": "太平", "paragraphs": ["長江卷波作沙色，中有數頃如潑墨。", "是爲望夫之高山，沉沉影落江心黑。", "操篙下探不見底，側行牽挽難爲力。", "疾風爲我西北來，打鼓張帆何快哉。", "百夫呼噪絕水府，心膽壯敵山崔嵬。", "須臾已入大信口，回聽怒浪聲如雷。", "姑孰堂前溪水清，扁舟夜泊已三更。", "微微雨過有秋意，漠漠雲開對月明。"]}