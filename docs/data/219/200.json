{"author": "孔平仲", "period": "宋", "type": "诗", "title": "和常父湖州界中", "paragraphs": ["常民踏車將納水，今民踏車將出水。", "大田不復見溝塍，洪潦汗漫來千里。", "昨在會稽固已聞，湖州春雨夏不止。", "吹堤卷石冒城郭，餘波之潴此乃是。", "至今蒲蠃在民屋，冢樹伐盡生葭葦。", "茅簷破漏不暇完，父子煢煢瘦相倚。", "西風摇落天地秋，下汙上萊無所收。", "新田今已不可種，問民出水將安求。", "水乾魚蝦或易得，且以咀嚼充饑喉。", "貧者往往鬻兒女，征徭紛紛復不休。", "我從農夫遺斗米，自顧飽食誠堪羞。", "四方近日苦窮乏，嗟我有意奚能周。"]}