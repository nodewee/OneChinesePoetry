{"author": "孔平仲", "period": "宋", "type": "诗", "title": "常甫招客望海亭", "paragraphs": ["蓬萊釀酒酒已成，賀家池上新採菱。", "紫衣侍立烏帽走，吾兄招客望海亭。", "歸來爲我道客語，出沒帆牆俱可數。", "醉中遙指北山下，云此白處乃海浦。", "入山迤邐數百山，客居乃在一山顛。", "雖非陽侯所窟宅，風濤澒洞已拍天。", "餘山亦有人雜居，山無桑麻只捕魚。", "海中百怪所會聚，海馬海人并海馿。", "或如七十之老翁，或如三尺之侏儒。", "手足口眼莫不見，鞭磔盡作人號呼。", "千艘競造石首脯，雨聲颯颯魚來初。", "截波一網千萬尾，棹歌喜噪翻蓬壺。", "垂釣忽挂綠鸚鵡，探石仍得真珊瑚。", "晚晴蜃結彩霞閣，夜黑龍呈明月珠。", "紅漣紫液碧瀲灧，頃刻變態世所無。", "我聞此景若在眼，便欲駕舶尋天吳。", "昔時管寧亦避地，吾祖嘆息思乘桴。", "我今何爲不可往，誰能俛首甘區區。", "平時此亭景最美，自謂清曠更無比。", "一聞客語心坐馳，却上望海汙潢耳。", "嗟哉好惡隨所遷，世間萬事多如此。"]}