{"author": "孔平仲", "period": "宋", "type": "诗", "title": "奉天行", "paragraphs": ["蒼蒼行露出苑門，孤城逼仄不可存。", "賊兵之來若風雨，頃刻城下皆雲屯。", "紛紛矢石蔽空黑，天子垂泣對將軍。", "將軍提筆書滿背，城中白丁久奪氣。", "草車之焚雖已矣，雲橋百尺虹蜺起。", "下瞰城中笑飲酒，乾陵赭袍擁朱紫。", "朔方大將來赴急，彷徨中路不敢入。", "豺狼合從堪慟哭，翠華崎嶇又巡蜀。", "聖神文武何至此，堂上有人面如鬼。"]}