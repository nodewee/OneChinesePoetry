{"author": "釋道潜", "period": "宋", "type": "诗", "title": "贈權上人兼簡其兄高致虛秀才", "paragraphs": ["豫章山川足靈氣，天與四時滋萬彙。", "翹然雙幹秀一門，儒釋殊科道無異。", "一操經術游廣文，一事瓶盂尋祖意。", "功名生死兩俱徹，論報君親各無愧。", "上人餘力擅風騷，三昧何妨間遊戲。", "窮愁肯學郊與島，高瞻已能追晉魏。", "文章妙處均製饌，不放鹹酸傷至味。", "少陵彭澤造其真，運斤成風有餘地。", "眉陽老人文所宗，此語得之吾敢祕。", "斯君向上踏玄關，奔逸絕塵那可跂。"]}