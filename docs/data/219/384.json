{"author": "孔平仲", "period": "宋", "type": "诗", "title": "詩贈王從善", "paragraphs": ["廣庭試群材，俊筆馳短晷。", "鎖廳爭第一，乃後二三子。", "騎龍失頭角，十載困泥滓。", "泛舟自淮南，得邑窮楚尾。", "江上始相逢，清名久吾耳。", "油然睹顔色，悅澤已可喜。", "博學有淵源，高談見根柢。", "有如萬斛鍾，久叩聲益起。", "如君豈易得，蹭蹬乃在此。", "棫樸析爲薪，奈何遺杞梓。", "我本世畸人，儳焉頑似鄙。", "一官傍松楸，自足勝朱紫。", "功名已灰心，藜藿思沒齒。", "欲結方外遊，徜徉訪雲水。", "聞君亦有意，不戀五斗米。", "笑指廬山高，論交從此始。"]}