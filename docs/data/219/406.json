{"author": "孔平仲", "period": "宋", "type": "诗", "title": "戲書勸人飲酒", "paragraphs": ["金烏翩翩玉兔馳，流光上下矢發機。", "人生于其間，都無百歲期。", "樂府舊傳金縷衣，勸言須惜少年時。", "我今爲君一歌之，酒行到君君莫辭。", "朱顔綠鬢不行樂，白頭面皺將何爲。", "晉時八達唐李白，以飲馳名君所知。", "何須自苦憊，方得爲英奇。", "榮華有分難力取，可笑蘇秦空引錐。"]}