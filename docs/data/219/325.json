{"author": "孔平仲", "period": "宋", "type": "诗", "title": "枯柳", "paragraphs": ["窾枯路傍柳，種插從何年。", "枯條不可見，人立何巋然。", "輕脆豈耐久，心腹俱空穿。", "上無一鳥巢，下繫萬里船。", "想見方濃時，飛花舞青天。", "行人多攀折，慘淡駐征鞭。", "今也傲突兀，東西過誰憐。", "陋質非焦桐，難試朱絲弦。", "英華餘歲許，白蟻爭回旋。", "雷公飛火試一照，深處恐有乖龍眠。"]}