{"author": "釋道潜", "period": "宋", "type": "诗", "title": "贈賢上人", "paragraphs": ["恒山道人棄妻孥，壞衣祝髮從浮圖。", "愛纏欲網豈易脫，慧劍劃斷真須臾。", "飄然雲水出鄉國，力學生死來東都。", "心猨意馬就羈束，肯逐萬境爭馳驅。", "回看舊事真一夢，清渭濁涇良自殊。", "楚山歲晚俄邂逅，雪屋對語依圓蒲。", "勸子南游下吳越，小航短棹尋西湖。", "我家住處湖岸北，如椽翠竹森千株。", "竹間扣扉試訪我，定有猨鶴聲相呼。"]}