{"author": "孔平仲", "period": "宋", "type": "诗", "title": "止謁先聖廟者", "paragraphs": ["高密古名城，其地近闕里。", "弦歌聲相聞，往往重夫子。", "學官雖荒凉，廟貌頗嚴偉。", "上元施燈燭，下俗奠醪醴。", "高焚百和香，競爇黄金紙。", "所求乃福祥，此事最鄙俚。", "朝廷謹庠序，五路茲焉始。", "建宮以主之，不肖實當此。", "澆敝皆掃除，安可循舊軌。", "丁寧戒閽人，來者悉禁止。", "嘗聞之魯論，丘之禱久矣。", "生也既無求，歿豈享淫祀。", "夜亭甚清虛，古柏自風起。", "悅之以其道，吾祖當亦喜。"]}