{"author": "孔平仲", "period": "宋", "type": "诗", "title": "再吟六詩四首拜呈  其四", "paragraphs": ["龍笛霜號竅，熊旗露綴斿。", "追歡品加豆，偷暇日要囚。", "周冕英才集，商瑚瑞氣浮。", "金弢書屢講，蓬矢志須酬。", "草樹雙仙島，風烟半玉樓。", "畫圖觀隰駁，果實採沅榴。", "通貴人無恙，承平府孔修。", "官非劍外久，課比茂陵優。", "時變休成論，皇明已照幽。", "責躬無復事，嘉穀謁高秋。"]}