{"author": "孔平仲", "period": "宋", "type": "诗", "title": "芸叟寄新詞作八陣圖一首", "paragraphs": ["功業不復議，蓋載無所容。", "三湘逶迤水，分與清河公。", "國士大手筆，名聲蔚摩空。", "成材兼衆製，八面任見攻。", "陣馬勢遒勇，圖繪出纖穠。", "江神敷妙詞，流入韶濩中。", "石心鐵爲腸，不意於此工。", "轉調協擊拊，遺音扣玲瓏。", "恨我狂既和，失之太匆匆。", "吞咀知雋永，吳越安可同。"]}