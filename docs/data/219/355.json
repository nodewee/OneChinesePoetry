{"author": "孔平仲", "period": "宋", "type": "诗", "title": "馬當夾阻風", "paragraphs": ["蒿田荻野無人烟，我來日暮雙繫船。", "半夜星斗垂欄干，銀河倒影摇清川。", "人言神物當會合，鐵纜纏繞安如山。", "五更洶洶有聲至，車騎蹴踏乾坤翻。", "怒雷殷殷雨隨下，黑風三日不見天。", "此中道路多險惡，正在馬當小孤之兩間。", "三江五湖所鍾聚，直下無底旁無邊。", "掀騰擺觸作意氣，更無拘束隨所便。", "巨磯突若虎頭出，黄沙莽作車輪旋。", "端居不動尚股栗，誰敢身試蛟龍淵。", "自吾汎洛涉淮泗，間關淫滯今半年。", "廬山蒼翠已在目，毋用急進干憂患。", "不如宿留會澄霽，淹速有數非偶然。", "篘中酒熟聊一醉，春夢酣酣牽晝眠。"]}