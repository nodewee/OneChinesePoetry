{"author": "釋道潜", "period": "宋", "type": "诗", "title": "寄題南陽劉氏松堂", "paragraphs": ["南陽自古誇雄都，山川淑氣無時無。", "中間豪傑相間出，臥龍光武興王圖。", "有唐昌黎百世士，布衣奮起爲師儒。", "風流異代骨雖朽，餘澤尚可濡焦枯。", "劉郎先子挺奇質，志業文史稱鄉閭。", "詞場較蓺一不售，掉頭便卜溪山居。", "朋雲友月終歲事，挾冊教子猶區區。", "青松寸根手自植，氣概今已凌凡株。", "虬髯龍甲拂天籟，颯若風雨來江湖。", "悲哉孝思論罔極，新構永與甘棠俱。", "西州騷人競與賦，盛事相詫無賢愚。", "續貂自昔人所誚，詩成出袖增躊躇。"]}