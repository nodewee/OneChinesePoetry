{"author": "孔平仲", "period": "宋", "type": "诗", "title": "狂犬", "paragraphs": ["吾家有狂犬，其走如脫兔。", "撐突盤盂翻，搜爬堂廡汙。", "逢人吠不止，鷄噪貓且怒。", "固難在家庭，只可守村墅。", "不見已半年，意謂少懲懼。", "昨日至城東，摇尾喜若赴。", "銜衣復抱膝，屢叱不肯去。", "一躍數尺高，其强乃如故。", "豈惟性則然，汝分亦天賦。", "未聞有驊騮，蹄嚙棄中路。", "安敢携汝歸，重令兒女怖。"]}