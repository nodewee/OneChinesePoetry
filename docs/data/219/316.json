{"author": "孔平仲", "period": "宋", "type": "诗", "title": "書驛舍壁", "paragraphs": ["巍巍使館開華堂，行人舊題詩滿堂。", "去年讀之多好語，今歲重尋在何處。", "驛吏却云官長來，堊以赤白墁青灰。", "銀鈎錯落應手沒，當時嘲謔誰爲才。", "嗚呼萬事祇如此，古人豪强安在哉。", "寄語征途往還客，不如揮毫落金石。", "金石雖堅有時滅，君不聞海波成田淮水絕。"]}