{"author": "釋道潜", "period": "宋", "type": "诗", "title": "送處度赴試", "paragraphs": ["異哉曲阜幾世孫，白玉受性良且溫。", "詩書禮義祖家學，擾擾自餘何足論。", "良辰往往專吟諷，遠壓曹劉攀屈宋。", "肯與齊梁作後塵，秋月春花恣嘲弄。", "我方杖策過西州，指點雲山結勝游。", "已有詔書催去興，豈宜泉石更淹留。", "征車曉送登長陌，月沒參橫河漢白。", "期君安穩上龍門，不怕臨流遭點額。"]}