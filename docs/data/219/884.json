{"author": "孔平仲", "period": "宋", "type": "诗", "title": "再吟六詩四首拜呈  其一", "paragraphs": ["摩天皆勁翮，對壘盡雄詩。", "漢士增三傑，唐儒益二夔。", "素修同德行，良會展尊彝。", "恥佩蘇秦印，閒吟谷永詩。", "郡條頒美政，邦典守新規。", "暗換陰陽氣，平分晝夜時。", "南朝餘草樹，戰國舊城池。", "弱跪霜前蟹，奇眸水底龜。", "風標觀畫鶴，禍福中靈棋。", "尼父談諸蔽，尤當謹禮儀。"]}