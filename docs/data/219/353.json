{"author": "孔平仲", "period": "宋", "type": "诗", "title": "二十二日大風發長蘆", "paragraphs": ["張帆風尚小，出口勢愈急。", "扁舟已中流，前後無所及。", "側看岸旋轉，白浪若山岌。", "磔砉時有聲，百罅水爭入。", "危檣聽欲折，柁柄脫操執。", "我有常病妻，素羸多不粒。", "及茲益憒亂，臥喘氣吸吸。", "婢姥半北人，茲險未嘗習。", "蒼皇面深墨，嘔噦皆膽汁。", "可憐兒女輩，往往相聚泣。", "出門强指揮，飛沫濺衣濕。", "江豚踴吾前，猵獺作人立。", "意如驁吾嚱，出沒相百十。", "呼神擲楮泉，祈佛啟經襲。", "是時正月尾，於節甫驚蟄。", "雲氣作冥晦，氣候變寒澀。", "日中僅得止，性命危若拾。", "紛然方寸亂，魂幹久不集。", "官期幸未迫，安用苦汲汲。", "官兵勇貪程，一震當少戢。", "何如彼居民，生不出井邑。", "吾田雖曠瘠，飦粥粗可給。", "勞生嘿自慨，茅舍行且葺。"]}