{"author": "孔平仲", "period": "宋", "type": "诗", "title": "代小子廣孫寄翁翁", "paragraphs": ["爹爹來密州，再歲得兩子。", "牙兒秀且厚，鄭鄭已生齒。", "翁翁尚未見，既見想懽喜。", "廣孫讀書多，寫字輒兩紙。", "三三足精神，大安能步履。", "翁翁雖舊識，伎倆非昔比。", "何時得團聚，盡使羅拜跪。", "婆婆到輦下，翁翁在省裏。", "大婆八十五，寢膳近何似。", "爹爹與妳妳，無日不思爾。", "每到時節佳，或對飲食美。", "一一俱上心，歸期當屈指。", "昨日又開爐，連天北風起。", "飲闌却蕭條，舉目數千里。"]}