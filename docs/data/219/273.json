{"author": "孔平仲", "period": "宋", "type": "诗", "title": "詠無核紅柿", "paragraphs": ["林中有丹果，壓枝一何稠。", "爲柿已軟美，嗟爾骨亦柔。", "風霜變顔色，雨露加膏油。", "大哉造化心，于爾何綢繆。", "荆筐載趨市，價賤良易求。", "剖心無所有，入口頗相投。", "爲栗外屈强，老者所不收。", "爲棗中亦剛，飼兒戟其喉。", "衆言咀嚼快，惟爾無所憂。", "排羅置前列，圓熟當高秋。", "且以悅一時，長久豈暇謀。", "咄哉潰爛速，棄擲將誰尤。"]}