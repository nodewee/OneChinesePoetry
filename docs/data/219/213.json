{"author": "孔平仲", "period": "宋", "type": "诗", "title": "夢錫楊節之孫昌齡見過小飲", "paragraphs": ["夢錫更時事，恢然君子儒。", "節之瓊樹枝，秀氣發扶疏。", "昌齡出相家，謙謹乃繩樞。", "三人于交游，得一固有餘。", "日暮俱訪我，止駕共躊躇。", "四天忽陰沉，風聲若江湖。", "寒色尚可畏，促膝同附爐。", "高密酒雖貴，爲君開一壺。", "拳栗自東越，殷榴從上都。", "羹烹歷山蕈，膾斫注溝魚。", "鮮蛤寔海錯，肥羊非市屠。", "後食淮南蓴，此皆北所無。", "主人不敢愛，且以爲賓娛。", "夢錫飲中豪，節之亦其徒。", "昌齡稍姦黠，我勸勢頗麤。", "左手扼其肩，右手進觥盂。", "勉强爲我盡，淋漓滿衣裾。", "醉坐各忘去，蓬燭已見跗。", "幽談入鬼怪，巧謔相揶揄。", "勿言輕此樂，此樂勝笙竽。", "明朝酒醒後，相對禮如初。"]}