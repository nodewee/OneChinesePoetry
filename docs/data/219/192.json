{"author": "孔平仲", "period": "宋", "type": "诗", "title": "官松", "paragraphs": ["我行九江南，曠野圍空山。", "道旁何所有，高松立巑岏。", "藏標隠雲霧，秀氣凌岡巒。", "橫騫却與走，怪狀千萬端。", "中有清風發，能令朱夏寒。", "流金五六月，方苦行路難。", "騎者欲顛沛，負者面如丹。", "氣息幾斷絕，至此方少寬。", "消渴飲甘露，涸轍投長瀾。", "迺知古人意，爲惠無窮年。", "亦有被剪伐，行列頗不完。", "豈非風雷變，或者盜賊繁。", "土人對我嘆，云有縣長官。", "爲政猛于虎，下令如走丸。", "取此爲宮室，將以資宴歡。", "良工操斧斤，睥睨長林間。", "擇其最高大，餘者棄不觀。", "千夫擁一柱，九牛力回旋。", "至今空根悲，泣淚尚未乾。", "彼令誠何心，緩急迷後先。", "毫末至合抱，忍以頃刻殘。", "萬衆所庇頼，易爲一身安。", "居上恬莫問，在下畏不言。", "世事類若斯，嗚呼一摧肝。"]}