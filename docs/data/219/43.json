{"author": "章惇", "period": "宋", "type": "诗", "title": "梅山歌", "paragraphs": ["開梅山，開梅山，梅山萬仞摩星躔。", "捫蘿鳥道十步九曲折，時有僵木橫崖巓。", "肩摩直下視南岳，迴首蜀道猶平川。", "人家迤邐見板屋，火耕磽多畬田。", "穿堂之鼓堂壁懸，兩頭擊鼓歌聲傳。", "長藤酌酒跪而飲，何物爽口鹽爲先。", "白巾裹髻衣錯結，野花山果青垂肩。", "如今丁口漸繁息，世界雖異如桃源。", "熙寧天子聖慮遠，命將傳檄令開邊。", "給牛貸種使開懇，植桑種稻輸緡錢。", "不持寸刃得地一千里，王道蕩蕩堯爲天。", "大開庠序明禮教，撫柔新俗威無專。", "小臣作詩備雅樂，梅山之崖詩可鐫。", "此詩可勒不可泯，頌聲千古長潺潺。"]}