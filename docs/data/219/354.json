{"author": "孔平仲", "period": "宋", "type": "诗", "title": "讀江淹集", "paragraphs": ["煌煌一疋錦，爛爛五色筆。", "始從何處得，悵此夢中失。", "淹也雖善文，葳蕤少筋骨。", "譬人氣不深，往往多奄忽。", "晚年既富貴，外學仍老佛。", "豈非有所怠，寖使天才屈。", "奈何不自尤，秘怪疑鬼物。", "我有十文舟，夙期駕溟渤。", "褰霞謁東皇，擘浪窺月窟。", "唯憂倦或止，視此頗自栗。"]}