{"author": "孔平仲", "period": "宋", "type": "诗", "title": "十月二十一日夜", "paragraphs": ["紞紞有如打兩鼓，星河漫漫參在戶。", "百鳥已棲人不行，西南洶洶有異聲。", "有若鬼神移山嶽，又如戰敗百萬兵。", "出門望見乃火起，椽落瓦裂咫尺鳴。", "問之相去一里間，紅光爍爍侵天明。", "長烟涌波月魄死，其間有物如撒星。", "是時久旱水泉竭，高屋一燎如毛翎。", "小兒但知聚看笑，不知擾擾人縱橫。", "皇皇奔走最可念，耿耿不寢心飛驚。", "明朝出視火起處，焦木頹垣不知數。", "白頭老姥啼向天，嘆息之聲滿行路。"]}