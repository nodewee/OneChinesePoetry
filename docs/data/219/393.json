{"author": "孔平仲", "period": "宋", "type": "诗", "title": "登齊雲樓", "paragraphs": ["登彼齊雲樓，下視江州城。", "城前俯大江，流水與天平。", "人烟疏復密，漁舟縱復橫。", "其下各有人，人各有所營。", "意氣充宇宙，機巧鬭生獰。", "蠢然大塊中，何異蟻蝨蠅。", "天地一何廣，人物一何微。", "蠻氏與觸氏，紛爭誰是非。", "就令有所得，究竟欲何爲。", "所以達觀人，事事棄置之。", "登彼齊雲樓，覽世良可悲。", "不如飲美酒，浩歌醉言歸。"]}