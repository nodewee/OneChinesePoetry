{"author": "孔平仲", "period": "宋", "type": "诗", "title": "呈范清老", "paragraphs": ["范子愛高臥，家政付兒孫。", "將身比瞑目，達理吾所尊。", "前日過所居，蔓草深閉門。", "范子欠伸起，性寡笑與言。", "相與尋幽寺，復將坐前軒。", "斜陽滿庭下，不厭鳥雀喧。", "擘雲青山秀，經雨野水渾。", "念此景清曠，非君誰與論。", "少年一傾蓋，白首義彌敦。", "頹然各忘返，明月照黄昏。"]}