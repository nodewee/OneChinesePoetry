{"author": "釋道潜", "period": "宋", "type": "诗", "title": "僧首然師院北軒觀牡丹", "paragraphs": ["鳥聲鳴春春漸融，千花萬草爭春工。", "紛紛桃李自繚亂，牡丹得體能從容。", "琱欄玉砌昇曉日，輕烟薄霧初冥蒙。", "深紅淺紫忽爛熳，如以蜀錦羅庭中。", "姚黄貴極未易睹，綠葉遮護藏深叢。", "露華膏沐披正色，肯事夭冶分纖穠。", "從來品目壓天下，百卉羞澀莫敢同。", "清浄老禪根道妙，即此幻色談真空。", "上人封植匪玩好，庶敬先烈存遺風。", "遨芳公子應未耳，且樂樽俎怡歌鍾。"]}