{"author": "孔平仲", "period": "宋", "type": "诗", "title": "元豐四年十二月大雪郡侯送酒", "paragraphs": ["平明大雪風怒嘷，屋上卷來亭下高。", "更深更密皆能到，所在紛紛如雨毛。", "堆床壓案掃復聚，取筆欲書冰折毫。", "鬚眉沾白催我老，自頸以下類擁袍。", "此時只好閉門坐，右手把酒左持螯。", "奈何巑岏據聽事，千兵踏藉泥如糟。", "强登曹亭要望遠，紙傘掣手不可操。", "黑陰遮眼鋪水墨，寒氣刮耳投兵刀。", "饑腸及午尚未飯，更搜詩句無乃勞。", "幸有使君憐寂寞，亟使兵厨分凍醪。", "余雖不飲爲一釂，兩頰生春紅勝桃。", "醉眼瞢騰視天地，蜾蠃螟蛉輕二豪。", "勿令小暖氣便壯，自笑世間皆我曹。"]}