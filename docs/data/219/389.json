{"author": "孔平仲", "period": "宋", "type": "诗", "title": "夏旱", "paragraphs": ["元豐四年夏六月，旱風揚塵日流血。", "高田已白低田乾，陂池行車井泉竭。", "多稼如雲欲成就，天胡不仁忍斷絕。", "雷聲隆隆電摇幟，雨竟無成空混熱。", "如聞大河决北方，目極千里波濤黄。", "我願蛟龍卷此水，洒落東南救焦死。", "又聞戎瀘方用兵，戰車甲馬穿雲行。", "安得疏江擁三峽，餘波末流灌百城。", "分支引派入南畝，盡使枯槁得復生。", "志大心勞竟何補，仰視雲漢高溟溟。", "吾徒祿食固可飽，更願眼前無餓莩。"]}