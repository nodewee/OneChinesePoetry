{"author": "孔平仲", "period": "宋", "type": "诗", "title": "剪玫瑰寄晦之仍書此爲戲", "paragraphs": ["去年君嘗寄薔薇，今年我亦寄玫瑰。", "薔薇赭赤未足愛，玫瑰瑩白花草魁。", "南園春深桃杏落，但見芳草連莓苔。", "唯茲皎潔滿欄檻，玉冠瑶佩天邊來。", "主人愛惜屢顧眄，賞心未暇携樽罍。", "寄君憑君巧吟咏，仍須對景傾金杯。", "莫令薔薇竊見此，恐遂羞媿不復開。"]}