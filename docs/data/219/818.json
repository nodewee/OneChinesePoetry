{"author": "孔平仲", "period": "宋", "type": "诗", "title": "和蕭十六人名  其六", "paragraphs": ["爲文愛子都無滯，疾讀數張堪醒睡。", "唱高郢曲詞調古，銳比干將才力至。", "主張衡鑑付誰人，奈何並不蒙收視。", "吾王尊儒跨古始，有宋登科連海涘。", "况君當時苗裔遠，酇侯喜且興門地。", "少年自許升青雲，衰謝安知未成事。", "栖栖孔孟嘗如此，吾曹節操無顛墜。", "願言雅度尚自寬，時來濟物當如志。"]}