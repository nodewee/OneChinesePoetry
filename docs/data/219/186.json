{"author": "孔平仲", "period": "宋", "type": "诗", "title": "再寄子由", "paragraphs": ["湓城趨高安，相望若鄰屋。", "思君腸九迴，終夕轉車轂。", "一從江上別，再見臘與伏。", "岧嶢阻躋攀，疲曳愧躡逐。", "此心敢忘德，烱烱如寸燭。", "念昔見教勤，綢繆均骨肉。", "及今無所成，長大惟食粟。", "讀君黄樓賦，溢耳感絲竹。", "蹈海始知深，秋水暫自足。", "斯文道中喪，吊古堪慟哭。", "勃興得公家，萬物困陵觸。", "聲名載不朽，豈羨卿相祿。", "琢琱窮乃工，未剝不爲復。", "嗟予空有心，資性本碌碌。", "佳篇屢寄酬，珍賜比金玉。", "隋珠照十乘，只報一魚目。", "反顧拙丹青，何由希畫鵠。", "黄華强再奏，取笑陽春曲。"]}