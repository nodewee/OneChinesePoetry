{"author": "孔平仲", "period": "宋", "type": "诗", "title": "寄王彥昭教授", "paragraphs": ["別君已經年，相見如一日。", "分教淮南生，中路忽相失。", "我志如柳惠，何嘗厭三黜。", "君才如叔夜，猶苦不堪七。", "趣向大抵同，離合何不一。", "輕裝入隋堤，正值柳陰密。", "倉庚交交飛，布穀命其匹。", "壯歲甘遠游，豈暇念家室。", "永城去亳近，馬足翩翩逸。", "我往何時還，君處不能出。", "新詩近應多，爛漫排古律。", "黄花不可見，誰爲子鳴瑟。", "交游固難得，會面那易必。", "作詩寄秋風，以寫胸中鬰。"]}