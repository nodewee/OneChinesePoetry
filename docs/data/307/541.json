{"author": "張耒", "period": "宋", "type": "诗", "title": "雪後贈徐仲車", "paragraphs": ["平明呼童汲井華，童歸告我門有雪。", "披衣疾走出戶看，正見風毛萬夫獵。", "冷欺病骨不敢前，縮頭蟄戶如寒鼈。", "樓臺得勢互照映，松竹無風自騷屑。", "念昔兒童逢雪喜，摶捧嘴吞如沃渴。", "如今欲啗老不禁，何異愛屨而遭刖。", "高門有酒不愛詩，我愛吟詩尊屢闕。", "東鄰徐子與我同，愛詩過我衣百結。", "藏頭敗被口吟呵，文似鏘金身似鐵。", "人生豈合長賤貧，二百青銅直須輟。"]}