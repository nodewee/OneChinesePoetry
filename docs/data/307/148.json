{"author": "張耒", "period": "宋", "type": "诗", "title": "游白馬寺", "paragraphs": ["秋林轉層崖，步踏落葉響。", "森森夾路竹，矗矗羽林仗。", "精廬隠深塢，門啟臺殿敞。", "纍纍霜果懸，落落寒木壯。", "房深燈火暖，縱飲頗酣暢。", "山寒夜已深，嶺白月微上。", "天明寺南去，幽路隘而昉。", "林分逕忽斷，淺澗闊逾丈。", "崩奔被澗石，大小非一狀。", "丸丸列囷廩，落落排甕盎。", "鳴泉走石罅，聯絡弄清漲。", "喧頹競飛漱，派瀉或平漾。", "羣行命朋儔，困息植吾杖。", "沿松見奇鼠，石蟹侑朝餉。", "深行耳目靜，擠險誰復讓。", "寒聯老木陰，暖值丹崖曠。", "秋暉墮平野，暮鳥啼青嶂。", "徜徉未知返，欲去意先愴。", "膏粱與薇蕨，美惡隨所尚。", "當其兩自得，厭滿絕餘望。", "乃知山林樂，豈爲隠者妄。", "況吾不事事，枯槁理則當。", "遑遑施仁義，此固聖賢量。", "我自沮溺徒，疏頑安可强。"]}