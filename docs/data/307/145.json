{"author": "張耒", "period": "宋", "type": "诗", "title": "步下四望亭至東坡柳逕訪邠老不遇", "paragraphs": ["北下四望嶺，兩山中曠平。", "縈紆蟠逕術，迤靡分溝塍。", "林間樵汲路，壠外牛羊鳴。", "落景急晚舂，淺泥聞耦耕。", "餘紅猶落落，高綠或亭亭。", "柳間見衡門，欹屋尚崢嶸。", "主人掩關去，春蕪空復青。", "論文挈兒曹，得句懷友生。", "安得輞川翁，畫此十幅屏。"]}