{"author": "張耒", "period": "宋", "type": "诗", "title": "食蟹", "paragraphs": ["世言蟹毒甚，過食風乃乘。", "風淫爲末疾，能敗股與肱。", "我讀本草書，美惡未有憑。", "筋絕不可理，蟹續牢如絙。", "骨萎用蟹補，可使無騫崩。", "凡風待火出，熱甚風乃騰。", "中炎若遇蟹，其快如霜泠。", "俗傳未必妄，但恐殊愛憎。", "本草起東漢，要之出賢能。", "雖失諒不遠，堯跖終殊稱。", "書生自信書，俚說徒營營。"]}