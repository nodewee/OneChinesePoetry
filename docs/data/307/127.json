{"author": "張耒", "period": "宋", "type": "诗", "title": "秋懷十首  其六", "paragraphs": ["西風掃黄葉，零落委我前。", "閉門無來客，空床過午眠。", "床頭亦何有，狼籍古人編。", "琳瑯巧言語，照輝後世傳。", "餘榮更何恃，朽骨但茫然。", "悲哉事無益，辛苦勞生前。", "嗟我方病此，詩書費雕鎸。", "知愚不自已，既痼何由痊。", "霜梧夜槭槭，寒菊朝娟娟。", "胡爲不飲酒，戚戚愁吾年。"]}