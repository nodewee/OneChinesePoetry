{"author": "張耒", "period": "宋", "type": "诗", "title": "送陳器之", "paragraphs": ["投身落窮谷，默默類囚拘。", "情忘侶木石，機謝友禽魚。", "粲粲陳夫子，文章德行俱。", "雖云相知晚，既合乃不渝。", "我官洛水濱，君寄鹿山隅。", "孰謂百里遙，滿案堆君書。", "詩壇兩不懾，日夕鬭戈殳。", "我贈白玉璧，子還明月珠。", "今春子遇我，爲我駐驪駒。", "高懷坐披豁，一飲倒雙壺。", "聯騎失洛橋，據鞍遞歌呼。", "劇談燼飲燭，痛飲銷炎爐。", "首夏餘春妍，子還自西都。", "連朝守杯勺，芍藥正芬敷。", "插花烏帽傾，醉倒傍人扶。", "已別尚反顧，將歸重躊躇。", "官期子當滿，念別久鬰紆。", "况乃西郊道，匆匆遇行車。", "一酌不暇勸，矧欲盡子娛。", "亦知微誠薄，所惜違區區。", "親友義不小，况乃知心歟。", "忽忽流水濱，尚將執子袪。", "願子保多福，六翮縱南圖。", "永此金石交，皦皦堅終初。"]}