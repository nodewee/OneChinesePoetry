{"author": "張耒", "period": "宋", "type": "诗", "title": "十月七日晨起", "paragraphs": ["山鴉鳴曉晴，寒日在蓬蓽。", "老人欣然起，搆火溫小室。", "室中空無有，掃榻對像佛。", "還觀舊文字，塵土暗編帙。", "一杯徑就醉，四體寒若失。", "隔窗即山麓，寒木鳴瑟瑟。", "江民旱累歲，流冗東就食。", "蛈蝗食陳蔡，千里無草色。", "客來談世事，亹亹語千百。", "客去深閉門，頹然無我責。"]}