{"author": "張耒", "period": "宋", "type": "诗", "title": "文周翰邀至王才元園飲", "paragraphs": ["朝衫衝曉塵，歸帽障夕陽。", "日月馬上過，詩書篋中藏。", "心疑長安人，一一如我忙。", "城西有佳友，延我步閑坊。", "入門見主人，謝客無簪裳。", "蒲團烏皮几，密室留妙香。", "門前佳木陰，堂後羅衆芳。", "飯客炊雕胡，旨酒來上方。", "盈盈雙鬟女，身小未及床。", "執板歌一聲，賓主無留觴。", "嗽井消午醉，掃花坐晚凉。", "主翁塵外人，三十辭明光。", "閉門自灌園，種花見老蒼。", "有才不試事，歸卧野僧房。", "知君非徒然，顧我不能量。", "始知同一國，喧靜自相忘。", "衆綠結夏帷，老紅駐春妝。", "何惜君馬蹄，坐令風雨狂。"]}