{"author": "陳瓘", "period": "宋", "type": "诗", "title": "接花", "paragraphs": ["色紅可使紫，葉單可使千。", "花小可使大，子少可使繁。", "天賦有定質，我力能使遷。", "自矜接花手，可奪造化權。", "衆聞悉驚詫，遣我屢嘆吁。", "用智固巧矣，天時可易歟。", "我欲春採菊，我欲冬賞桃。", "汝不能栽接，汝巧亦徒勞。", "雨露草必生，雪霜松不死。", "不死有本性，必生亦時爾。", "汝之所變易，是亦時所爲。", "時乎不可違，何物不隨時。"]}