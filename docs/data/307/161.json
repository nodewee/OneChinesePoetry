{"author": "張耒", "period": "宋", "type": "诗", "title": "喜寶積智軫道人惠書偈", "paragraphs": ["南山老禪翁，白浄如水月。", "我初獲親近，解此癡腦結。", "十年歸故里，父老半存滅。", "逢師百如舊，才若旦夜別。", "故知靜能久，豈有火中鐵。", "致身煩熱外，與世作冰雪。", "窮秋長安巷，客子送書札。", "龍蛙不同趣，掬海救其渴。", "平生笑謀食，中路願頗奪。", "猶如伏轅鹿，野性終跳𨁝。", "觸塗惟欲睡，過眼時一噦。", "摩尼本無瑕，塵垢終冀豁。"]}