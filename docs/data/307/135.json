{"author": "張耒", "period": "宋", "type": "诗", "title": "寄集節二首  其二", "paragraphs": ["北風號空庭，山雪鳴急霰。", "是時我與子，傾蓋初相見。", "相逢兩恨晚，語罷喜復歎。", "明燈照紅爐，杯酌方爛漫。", "劉公摩霜鬢，氣若初捷戰。", "喜我兩人交，深杯手持勸。", "縱橫恣談笑，一醉便侵旦。", "想子病酒容，蓬頭不能飯。", "那知會日少，告別不容戀。", "出門送子歸，慘若失侶雁。", "終朝或不語，妻子怪相問。", "別來三得書，日月去如箭。", "栗亭在何處，山川浩千萬。", "吾將理南棹，遂我江湖願。", "兩如隨風雲，那復計聚散。", "遲君秣驪駒，別我過窮縣。"]}