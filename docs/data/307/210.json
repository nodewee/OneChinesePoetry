{"author": "張耒", "period": "宋", "type": "诗", "title": "春日雜書八首  其四", "paragraphs": ["春風無形迹，貧舍亦時至。", "欲將桃李蹊，易此冰霜地。", "朝陽屋角暖，岸幘散衿袂。", "跡來飭妻子，裘纊且飲費。", "那知事大謬，暮雪卷風至。", "單衣不得出，宛轉眠被袂。", "亦知事不久，頃刻度匪易。", "四鄰同一歡，初不辦此計。", "天公擅萬物，與奪得自恣。", "如何倒寒燠，乃以命爲戲。"]}