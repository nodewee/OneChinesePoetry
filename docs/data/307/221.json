{"author": "張耒", "period": "宋", "type": "诗", "title": "感春十三首  其七", "paragraphs": ["夜醉朝未醒，披衣步南堂。", "折彼曉樹花，嗅此凝露香。", "好鳥鳴我林，聲如韵風篁。", "娟娟屋外杏，顧我如窺牆。", "物色豈不好，人情獨何傷。", "思我二三子，各限天一方。", "無鬐不可游，無羽不可翔。", "耿耿千里心，箕昴互相望。", "結交古所重，義合不能忘。", "離別可奈何，還歸舉予觴。"]}