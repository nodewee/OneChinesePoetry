{"author": "張耒", "period": "宋", "type": "诗", "title": "倉前村民輸麥行", "paragraphs": ["場頭雨乾場地白，老穉相呼打新麥。", "半歸倉廩半輸官，免教縣吏相催迫。", "羊頭車子毛巾囊，淺泥易涉登前岡。", "倉頭買券槐陰凉，清嚴官吏兩平量。", "出倉掉臂呼同伴，旗亭酒美單衣換。", "半醉扶車歸路凉，月出到家妻具飯。", "一年從此皆閒日，風雨閉門公事畢。", "射狐罝兔歲蹉跎，百壺社酒相經過。"]}