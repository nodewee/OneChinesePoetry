{"author": "張耒", "period": "宋", "type": "诗", "title": "汴上書事", "paragraphs": ["荒陂浮雁啄寒水，古木老烏啼夕陽。", "酒市喧呼人醉餘，叢祠歌舞歲豐穰。", "黄花半落經寒雨，紅稻初堅得早霜。", "倚岸老枝榆骨白，出林丹實柿肌黄。", "空林啅起團驚鵲，槁葉悲啼有暗螿。", "腰兔暮歸人臂隼，扣門問宿客擔囊。", "貂裘西去衝寒早，澤國東歸寄夢長。", "入洛自慚文價薄，却憑山水助清狂。"]}