{"author": "周邦彥", "period": "宋", "type": "诗", "title": "夙興", "paragraphs": ["曈曈海底日，赤輝射東方。", "先驅斂群翳，微露不成霜。", "早寤厭床笫，起步東西廂。", "引手視掌紋，黯黯未可祥。", "念此閱人傳，三年得跧藏。", "弛擔曾幾時，茲焉忽騰裝。", "問今何所之，意行本無鄉。", "晨鐘神慘悲，夜鼓思飛揚。", "與俗同一科，何異犬與羊。", "平明催放鑰，利害紛相攘。", "顛倒走群愚，豈但渠可傷。"]}