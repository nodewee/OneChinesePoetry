{"author": "張耒", "period": "宋", "type": "诗", "title": "詠雙槐", "paragraphs": ["花開雖可憐，采色不堅久。", "譬如玩冰雪，隨執隨去手。", "可悅則生愛，愛滅惱隨後。", "美好稱不祥，此語端易究。", "中庭兩蒼槐，老枿獨晚秀。", "殘春餘十日，萬葉舒欲覆。", "森森翠羽蓋，植立分左右。", "波濤起風夜，幄幕護炎晝。", "其榮無可悅，衰變亦何咎。", "欲攀無足玩，欲擷無足嗅。", "泊兮初無情，淡也故可守。", "病來捐衆嗜，味道有真覯。", "寄言兩蒼翁，請與汝此壽。"]}