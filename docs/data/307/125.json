{"author": "張耒", "period": "宋", "type": "诗", "title": "秋懷十首  其四", "paragraphs": ["歲暮無所爲，官門聊飲酒。", "家貧乏肴果，擷蔬不盈手。", "要歸一醉爾，甯復計薄厚。", "頹然几案間，樗散忘宇宙。", "古來痛飲人，可是耽醇酎。", "由來困寂寞，聊此娛昏晝。", "紛紛眼前物，泯泯胸中垢。", "當其暫忘去，快若免介胄。", "蕭蕭風入簷，皎皎月當牖。", "歌罷興已闌，感歎還搔首。"]}