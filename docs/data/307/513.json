{"author": "張耒", "period": "宋", "type": "诗", "title": "送黄師是梓州提刑", "paragraphs": ["嘉陵江邊樹，他日繫我駒。", "當時挾書兒，抱子鑷白鬚。", "傷懷洒孤淚，一夢百崎嶇。", "西城送我處，今日攬君袪。", "君才如涌泉，隨用隨有餘。", "中年頗流落，四駕使者車。", "持節豈不貴，列城隨慘舒。", "君看冒軒冕，奴隸笑金朱。", "猿鳥日異音，山川開畫圖。", "懷君即飲酒，念我當寄書。"]}