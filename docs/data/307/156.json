{"author": "張耒", "period": "宋", "type": "诗", "title": "寄題何戢秀才琬琰堂", "paragraphs": ["幽人築淇澳，不與世相聞。", "獨携千卷書，過於骨肉親。", "辛苦作室堂，插架如魚鱗。", "時時體不住，一遇千載人。", "山川兵火後，墟廟金石存。", "消磨餘紙墨，幻滅去無痕。", "功名但如此，知子道可尊。", "不遺世一毫，以全與其身。", "包醜傅黛膏，百態售笑顰。", "誰能雙蛾眉，閉戶自貴珍。", "鄙人有夙尚，願與幽侶敦。", "他年抱健犢，聽嘯入蘇門。"]}