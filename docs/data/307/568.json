{"author": "張耒", "period": "宋", "type": "诗", "title": "秋夜西崗聯句", "paragraphs": ["城南遠人跡，蟲響最先秋。", "河漢橫疑近，星辰爛不收。", "露濃枝上月，風駛苑中籌。", "下直身田野，相忘世馬牛。", "市聲城郭夜，遙色草茅幽。", "寂莫容還往，文章得獻酬。", "天依閶闔轉，斗直未央留。", "清洛東輸海，夷門北拱州。", "寒燈知苦織，濁酒識窮愁。", "飽食容高議，蒼顔愧薄遊。", "黑貂寒事早，青史素心遒。", "附驥容吾鈍，黄金試絡頭。"]}