{"author": "張耒", "period": "宋", "type": "诗", "title": "書事寄晁應之", "paragraphs": ["野筍空階短，蒲芽出水齊。", "柳垂縈鵲重，花裊带蜂低。", "桑弱蠶登箔，池晴燕啄泥。", "官閑無事役，地僻斷招携。", "目極榛蕪地，心傷桃李蹊。", "萎花辭雨泣，幽鳥別春啼。", "白髮驚身老，高樓對日西。", "運逢詩將健，路入醉鄉迷。", "燒醑傾新臘，輕羅換舊裾。", "香紈裁暑扇，密幄徹寒閨。", "喬木陰垂屋，清渠冷接溪。", "惜芳幽閟䳏，催夢怨黄鸝。", "高會思前日，酣歌到曉雞。", "駕羊君自幼，倚玉我慚黳。", "誰解藏車轄，歸來信馬蹄。", "還家門寂寂，過雨草萋萋。", "氣合非容易，官拘坐阻睽。", "孤吟唯酒對，愁立見烏栖。", "學懶因循過，詩成取次題。", "相思不可望，烟靄暮凄凄。"]}