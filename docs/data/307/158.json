{"author": "張耒", "period": "宋", "type": "诗", "title": "讀杜集", "paragraphs": ["風雅不復興，後來誰可數。", "陵遲數百歲，天地實生甫。", "假之虹與霓，照耀蟠肺腑。", "奪其富貴樂，激使事言語。", "遂令困饑寒，食糲衣掛縷。", "幽憂勇憤怒，字字倒牛虎。", "嘲詞破萬家，摧拉誰得禦。", "又如滔天水，决洩得神禹。", "他人守一巧，爲豆不能簠。", "君獨備飛奔，捷蹄兼駿羽。", "飄萍竟終老，到死尚爲旅。", "高才遭委棄，誰不怨且怒。", "君乎獨此忘，所惜唐遺緒。", "悲嗟痛禍亂，欲取彝倫敘。", "天資自忠義，豈媚後人睹。", "艱難得一職，言事竟齟齬。", "此心耿可見，誰肯浪自苦。", "鄙哉淺丈夫，夸己訕其主。", "文章不知道，安得擅今古。", "光焰萬丈長，猶能伏韓愈。"]}