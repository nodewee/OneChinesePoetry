{"author": "張耒", "period": "宋", "type": "诗", "title": "福昌書事言懷一百韵上運判唐通直", "paragraphs": ["戰國韓餘壤，王畿漢舊京。", "南圍山峙秀，東泛洛浮清。", "女几荒遺廟，宜陽認故城。", "千秋迷佩玦，百戰有榛荆。", "路失三鄉驛，崗餘世祖營。", "山疑熊耳甲，墓記赤眉兵。", "昌水行宮廢，穀州遺堞傾。", "斷壕收劍鏃，耕隴得瑶瓊。", "姬冢丘陵抱，韓祠草木平。", "傳家亡譜牒，懷德薦牢牲。", "峽勢開雙璧，川形畫一枰。", "謀臣赤松友，詩客錦囊生。", "莽莽繁華盡，悠悠井邑更。", "興亡誰與弔，今古一傷情。", "官舍連麋鹿，人家雜鼬鼪。", "秋心悲杜宇，春候聽鶬鶊。", "賓榻無談笑，塵鞍罷送迎。", "平池宵檻影，萬竹曉堂聲。", "放宕書千卷，栖遲歲再正。", "野胥形矍掠，村隸語生獰。", "脫粟供朝飯，孤豚計日烹。", "里閭輕學校，兒稚駭冠纓。", "最苦衝風隧，奔如萬戰輣。", "木號驚浪涌，谷震疾雷轟。", "日斷蘭香膊，雲藏子晉笙。", "村鼙朝坎坎，樵斧暮丁丁。", "鬢自年來白，顔因醉後頳。", "齋庖誅野菊，幽佩紉秦蘅。", "憶昔初知學，時豪計主盟。", "討論披石室，咳唾視金籯。", "宅與仁爲里，豐期道可耕。", "蕩除秦漢垢，耨摘帝王英。", "太史遺重補，騷歌韵再賡。", "文潢無逆檝，談陣有降鉦。", "戰苦心逾勇，鋒交敵喪勍。", "决科聊筮仕，射策偶沽榮。", "憔悴官曹冗，艱難禍難嬰。", "流年惟涕淚，生事罄瓶罌。", "乞米常空釜，烹藜不厭羹。", "菅縣長劍澀，衣補舊圖橫。", "波浪流萍遠，風霜客雁征。", "憑誰能束縕，請地乞爲氓。", "貧賤知何計，飄零復此行。", "力微蛛紡織，謀拙繭纏縈。", "大府多豪傑，何人問姓名。", "采葑甘見棄，連彙敢圖亨。", "已分微言默，羞將薄技呈。", "清秋迴驥首，白日望鵬程。", "調拙歌難和，工迂簴未成。", "曳裾身阻闊，搔首歲崢嶸。", "豈料鹽車困，親逢伯樂評。", "屬文慚賈誼，受璧過虞卿。", "夙昔傾賢譽，清時仰慶閎。", "霜威留陛闥，忠望在寰瀛。", "大澤疏源厚，明公藴德宏。", "高文千錦麗，奧學萬箱贏。", "前歲趨畿尉，青衫拜使旌。", "心將言並厚，事與意俱誠。", "毫髮聰明到，錙銖藻鑑精。", "威嚴消隠慝，惠澤舞孤惸。", "爽氣開秋鑑，清談扣佩珩。", "霜空挂銀漢，仙露照金莖。", "偉量謙常過，剛腸枉必爭。", "川舟歸巨涉，天柱入高擎。", "鱣墮開佳兆，經傳有舊黌。", "簪纓光故物，堂構疊高甍。", "顧步丹霄近，聯綿盛事并。", "人間望鴻鵠，海浪引鯤鯨。", "百吏瞻儀矩，連城受使令。", "晏邊爭羨慕，膺御有光晶。", "報國求賢急，搜才薦牘盈。", "搜羅歸掌握，輕重付權衡。", "律變遭寒黍，春催隠谷嚶。", "陶埏皆作器，枯槁亦抽萌。", "量度分尋尺，題評盡甲庚。", "念勤寬僕僕，卹疾救惸惸。", "合沓皆宗薦，綿蠻不歎鶯。", "羈鴻安肅肅，微草獲菁菁。", "哲匠深垂奬，非才惕自驚。", "厚恩山岌嶪，高致玉錚鍠。", "效報期銘骨，存誠過食苹。", "庶幾鳴缶盎，萬一助韺䪫。", "自古求知重，從來顧己輕。", "木欣辭爨燼，珠喜辨魚睛。", "歎慕身當銳，軒昂目暗瞠。", "自存心鐵石，敢廢力蚊虻。", "荒學重裨緝，繁文自補撐。", "朝披枯竹簡，夜守短燈檠。", "養木經荒圃，疏泉久涸泓。", "博兼終氏鼠，禮問叔孫櫻。", "陋每輕樊子，勤將比老彭。", "中庸期慥慥，言行敢硜硜。", "積累功成垤，輝華秀發瑩。", "辛勤施耨穫，逸樂薦粢盛。", "戴德千鈞重，撫躬方寸明。", "登臨感身世，踴躍望門楹。", "窮谷陰多雨，清溪晚放晴。", "優游探物象，瀟洒付杯觥。", "耿耿馳千里，區區布一鳴。", "願迴韶濩聽，聊奏鐵錚錚。"]}