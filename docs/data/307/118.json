{"author": "張耒", "period": "宋", "type": "诗", "title": "初離淮陰聞汴水已下呈七兄", "paragraphs": ["朝離淮陰市，春水滿川平。", "依依道邊人，送我亦有情。", "千里積雪消，布穀催春耕。", "人家遠不見，柳色烟中明。", "輕舟鳴桹子，野靜遙相應。", "連網收潑剌，嘉魚飽南烹。", "平生晤語歡，促膝聯弟兄。", "相逢古難得，白髮老易生。", "檣烏飛更北，汴柳綠相迎。", "從今淮山夢，却在鳳凰城。"]}