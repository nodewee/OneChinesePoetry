{"author": "周邦彥", "period": "宋", "type": "诗", "title": "仙杏山", "paragraphs": ["仙人藥光明夜燭，種杏碧山如種玉。", "春風裂石鳳收花，赤頰離離照山谷。", "卿雲承日作陰潤，猛虎守山防採斸。", "高真筐篚入時貢，拜望通明薦新熟。", "珠旒頷首一破顔，氣壓蟠桃羞若木。", "自從移植近星榆，山水無光靈鬼哭。", "長松枯倒流液盡，櫂頼牽藤多樸樕。", "我思百年訪靈異，羽褐雖存言語俗。", "本非民土宰官身，欲斷人間烟火穀。", "行尋幽洞覓丹砂，儻見臞仙騎白鹿。", "便應執箒洗仙壇，不用纖纖掃塵竹。"]}