{"author": "張耒", "period": "宋", "type": "诗", "title": "秋懷十首  其一", "paragraphs": ["西風吹前林，壯士中夜興。", "感此歲月晚，白髮來無情。", "少年讀詩書，意與屈賈爭。", "口談霸王略，銳氣虹霓橫。", "天衢白日開，致主皎丹誠。", "豈懷富貴念，但愧稷契朋。", "栖遲客淮海，憂患相纏嬰。", "憔悴消壯氣，饑寒費經營。", "心期與外物，易失常難并。", "蕭條爲斗粟，貧賤洛陽城。", "我生亦有命，榮辱復何驚。", "但驚歲律遒，慷慨懷平生。", "呼兒致濁酒，長嘯視青冥。", "醉爲梁父吟，吟終誰爲聽。"]}