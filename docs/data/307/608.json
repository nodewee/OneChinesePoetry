{"author": "周邦彥", "period": "宋", "type": "诗", "title": "芝朮歌", "paragraphs": ["華陽之天諸洞府，阿穴便門迷處所。", "三君謁帝不知還，帳冷祠空遺鶴羽。", "玉津寶氣久成腴，靈朮神芝時出土。", "日精潜燭山自明，人力窮搜神不與。", "前年棟撓作新宮，坎坎空巖響斤斧。", "君來胎禽舞海雪，君去山雲雜川雨。", "是生朱草示塵寰，故遣樵青入林莽。", "蘗膏紫漆自堅栗，下附天蘇蟠石塢。", "肉人但恐奇禍作，藥籠復憂神物取。", "廬陵太守藴仙風，健骨清姿欲飛舉。", "陰功除瘼民已悅，靈藥引年天亦許。", "願因服餌斷膏粱，未讓南華養生主。"]}