{"author": "張耒", "period": "宋", "type": "诗", "title": "秋雨書事", "paragraphs": ["荏苒歲云暮，空山朝夕陰。", "可堪連日雨，併作晚秋霖。", "蕭颯三川合，凄凉八月深。", "衰荷啼卧水，怨葉泣辭林。", "徑滑蓬蒿長，庭荒苔蘚侵。", "遠聲連促織，疏滴和清砧。", "燈暗殘更夢，閨寒向曉衾。", "沾衣貧路客，啼苦失巢禽。", "天接崗巒近，雲連草樹深。", "川容千仗肅，溪力萬艘沉。", "紅濕梨垂頰，黄沾菊破金。", "苑荒懷古恨，樓遠望鄉心。", "碧漲池中浪，青藏雲外岑。", "客城陰燐走，敗舍濕蝸尋。", "騎省驚衰颯，荆州嘆滯淫。", "恨饒經暑扇，冷入補衣針。", "懶學書高閣，驅愁酒細斟。", "離憂殊未闋，悵望一長吟。"]}