{"author": "張耒", "period": "宋", "type": "诗", "title": "喜吉老甥見過", "paragraphs": ["西風吹藜藿，秋色滿環堵。", "悲蟲語窗月，陰蕊開夕露。", "門閑賓客少，鳥雀任散聚。", "楊甥時過我，論詩朝達暮。", "新茶磨細雪，甘井漱清乳。", "匆匆貧家飯，藜藿不滿俎。", "頗言行有日，征艎下洛渚。", "喜汝將鳳歸，驚余髮加素。", "老慵愁應接，兒女較口語。", "樂逢親骨肉，情話到爾汝。", "先君外孫子，惟爾冠俁俁。", "平生女䇓兄，宜爾有風矩。", "長安木葉落，雨送萬家暑。", "凉風當沽酒，爲我醉起舞。"]}