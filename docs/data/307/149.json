{"author": "張耒", "period": "宋", "type": "诗", "title": "獨遊崇化寺題觀音院", "paragraphs": ["默默苦不展，駕言陟崇崗。", "人遠塵坌息，高門開寶坊。", "華簷敞虛殿，喬木護修廊。", "閒庭引幽步，偃息得茲堂。", "惟時炎火衰，清秋朝暮凉。", "窗虛竹色靜，風遠松聲長。", "遙山露雲表，遠水連天光。", "獨遊不自得，遐眺有餘傷。", "留滯感華歲，登臨思故鄉。", "言歸日已夕，月出林蒼蒼。"]}