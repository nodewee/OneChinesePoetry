{"author": "張耒", "period": "宋", "type": "诗", "title": "曲河驛初見嵩少", "paragraphs": ["我行日益深，所遇日益好。", "森然過絕壁，慘淡石色老。", "層峰乍崩奔，峻峽忽開導。", "清溪瀉兩間，淺瀨浮水鳥。", "縈紆石路窄，構架野橋小。", "娟娟翠篠寒，時見木合抱。", "危亭偶平曠，是日見嵩少。", "峨峨重雲外，傲睨插蒼昊。", "坐令羣山勢，凌轢困籍蹈。", "平生忽俗事，丘壑情所好。", "無謀苟自給，薄官廢幽討。", "豈無幽棲士，顧我林下笑。", "會當採芝去，富貴曷足道。"]}