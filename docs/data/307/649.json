{"author": "潘大臨", "period": "宋", "type": "诗", "title": "贈張聖言畫柯山圖", "paragraphs": ["我昔騎鯨游九州，上扣天關望冕旒。", "羣公侍旁好顔色，將順帝旨成剛柔。", "抱持日月不自獻，蒙茸塵土歸家丘。", "結茅竹間今休已，炎暑避舍清飆留。", "屋頭清溪鳴晝夜，當戶古木蔽馬牛。", "蒼頭盧兒從高蓋，傳呼不到門巷幽。", "兩公忘言兒袖手，驅除睡魔須茶甌。", "誰傳此意到旁郡，解衣槃礴煩張侯。", "張侯落筆妙天下，未墜學士之風流。", "欲見柯山入畫圖，丹青知君百不憂。", "黄公不肯直南省，一麾已具東南舟。", "請君援筆待公至，畫我迎公竹陰裏。"]}