{"author": "周邦彥", "period": "宋", "type": "诗", "title": "下帷齋", "paragraphs": ["官事如拔毛，小稀還復稠。", "一鼠未易盡，況欲禿九牛。", "唯應理籤軸，偷暇尋孔周。", "維南有頹構，疇昔賓射侯。", "扶傾與丹雘，外好中實不。", "弦歌廢决拾，休王良有由。", "書生本不武，誰言負薪憂。", "古云不執弓，防患術已媮。", "詩書主六藝，中有捍敵謀。", "至勝不刃血，吾將執其柔。", "當有中的士，爲辨劣與優。"]}