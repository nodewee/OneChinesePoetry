{"author": "張耒", "period": "宋", "type": "诗", "title": "感春十三首  其一○", "paragraphs": ["漫漫東風來，吹此庭前櫻。", "纍纍綴葩萼，華采日鮮明。", "朝陽助輝爍，好鳥亦和鳴。", "起行不自得，節物傷我情。", "皇天分四時，寒暑無暫停。", "悠然一氣耳，不與人事爭。", "方春感芬敷，秋復惜其零。", "一年能幾何，方寸不暫平。", "念此自知妄，放歌遂遺形。", "達人傲天壤，兒女徒咿嚶。"]}