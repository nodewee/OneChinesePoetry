{"author": "陳瓘", "period": "宋", "type": "诗", "title": "呈知府司封二十韵", "paragraphs": ["錦帳含香士，高名壓搢紳。", "南昌移皂蓋，東潁憩朱輪。", "孝悌資延壽，耕桑頼信臣。", "優游千里治，談笑六朝均。", "竟日庭無訟，期年俗已淳。", "休誇兩岐秀，未若四時春。", "近遠皆霑澤，施爲固有神。", "歡謳連別壤，美績播嚴宸。", "夙慕冰壺潔，終期驥足伸。", "燕閒成吏隠，蕭灑得湖濱。", "烟柳籠亭檻，雲波盪釣綸。", "微風牽藻荇，小棹送鱸蓴。", "繆作堂中客，慚陪席上珍。", "開樽寧草草，延語每諄諄。", "齷齪才非異，吹噓意獨親。", "摘鞍方邂逅，攬轡又逡巡。", "麗巧裁新詠，緘題及鄙人。", "曹劉風自古，李杜格殊倫。", "拜賜欣愉甚，臨分感歎頻。", "悠悠京國路，重染滿衣塵。"]}