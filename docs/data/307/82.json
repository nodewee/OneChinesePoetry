{"author": "張耒", "period": "宋", "type": "诗", "title": "呂尉醉中索詩爲別", "paragraphs": ["吾友呂子者，其人藝且文。", "何侯綠沉鎗，顔皋弓六鈞。", "勿謂豪少年，詩書精討論。", "文詞踵騷雅，豈但驚庸人。", "羣兒事膏沐，炫粥倚市門。", "汲汲恐不售，惟憂貨非珍。", "子獨抱奇璞，九襲包衣巾。", "塵埃自蒙垢，但畏人知聞。", "區區事邊幅，碌碌隨俗塵。", "顧我未免此，深慚非子倫。", "離別可奈何，高歌倒清尊。", "願子重輝光，去去翔青雲。"]}