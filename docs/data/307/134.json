{"author": "張耒", "period": "宋", "type": "诗", "title": "寄集節二首  其一", "paragraphs": ["陳侯氣飄飄，誰敢易挹酌。", "俊如摶風鷹，清如唳霜鶴。", "高懷落俗事，見者初駭愕。", "須臾發其有，珠玉隨洒落。", "浩然謝畦畛，誰不愛而樂。", "論交嗟我晚，玉手未暖握。", "別來星一周，庭竹再飄籜。", "洛陽誰知子，恐未免寂寞。", "崢嶸胸中氣，誰與發其鑰。", "知心古所少，獻厚報或薄。", "興懷每念此，中夜情抱惡。", "雖然千金璧，豈得常在璞。", "山城一尊酒，子去誰酬酢。", "高歌遣我思，長嘯觀寥廓。"]}