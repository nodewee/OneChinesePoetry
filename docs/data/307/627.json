{"author": "周邦彥", "period": "宋", "type": "诗", "title": "開元夜遊圖", "paragraphs": ["潞州別駕年十八，彎弓射鹿無虛發。", "真龍絕水魚鼈散，參軍後騎鳬鷗沒。", "咸原瑞氣映壺關，城南書生知阿瞞。", "解鞍下馬日向夕，炙馿行酒天爲歡。", "坐上何人識天意，擫帽破靴朝邑尉。", "旄頭夜轉紫垣開，太白光芒黄鉞利。", "萬騎齊呼左右分，將軍夜披玄武門。", "鏖兵三窟盡妖黨，問寢五門朝至尊。", "羽林蕭蕭參旗折，太極瑶光浄烟雪。", "殺身志在攀龍鱗，唾手成功探虎穴。", "麾下且侯李與王，輕形玉带持箙房。", "晉文賞功從悉錄，漢光道舊情無忘。", "與宴宮中張秘戲，複道晴樓過李騎。", "連催羯鼓汝陽來，一抹鯤弦薛王醉。", "玉階凄凄微有霜，天雞喚仗參差光。", "宜春列炬散行馬，長樂疏鍾嚴曉妝。", "清絲急管歡未畢，瑶池八馬西南出。", "捫參歷井行道難，失水回風永相失。", "君不見當時韋杜間，呼鷹走狗去不還。", "坐間年少莫大語，臨淄郡王天子父。"]}