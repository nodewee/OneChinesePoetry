{"author": "張耒", "period": "宋", "type": "诗", "title": "視盜之南山", "paragraphs": ["窮冬策羸馬，祇役走南山。", "原野勢忽盡，並溪屢回沿。", "列石如牛羊，流泉鳴佩環。", "兩峽忽壁立，仰失團圓天。", "淺澗凍欲絕，層冰洌我泉。", "躋攀越前嶺，危石萬丈懸。", "衣薄近翠壁，雲低上層顛。", "谷深日無輝，地絕風更寒。", "百里不逢人，我徒互悲歎。", "但見女几峰，萬尋戈劍攢。", "淋漓鎖冰雪，冷射狐裘穿。", "日暮投主人，茅茨起孤烟。", "燃薪不計束，未解手足拳。", "主人前致辭，問官來苦艱。", "我答豈得已，王事不可閑。", "饋我脫粟飯，殷勤爲加餐。", "山家無酒肉，粗糲味亦甘。", "月出萬嶺光，夜歸霜滿鞍。", "迴視所歷途，猿鳥應愁顔。", "暗想酸兩股，夜眠驚夢魂。", "人生亦可貴，何事戀微官。"]}