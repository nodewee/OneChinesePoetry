{"author": "崔鶠", "period": "宋", "type": "诗", "title": "和老人觀牧圖", "paragraphs": ["作官畏人嘲，胡孫騎牧牛。", "却離大江水，還家整歸舟。", "還家此計不可移，此樂勿令兒輩知。", "行歌带索拾遺穗，耳靜不復聞征鼙。", "功名亦妄爾，吾生去此將安之。", "趁此青草長，自牧牛與羊。", "不減九十頭，何翅三百强。", "沙平水淺南山下，千角萬蹄如此畫。", "牛腰吹笛遡秋風，不問人間矍鑠翁。"]}