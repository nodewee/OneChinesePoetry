{"author": "楊四太尉", "period": "宋", "type": "诗", "title": "作風伯新廟", "paragraphs": ["周官大宗伯，槱燎祀風師。", "祀典既已載，有廟非淫祠。", "吾鄉風伯廟，不知始何時。", "廟當浮玉嶼，鄉人同祭之。", "會席有煩言，社保成分離。", "爰來作新廟，奕奕東河涯。", "柱石若虎踞，簷桷如翬飛。", "香火既已分，牲牷交祝釐。", "神保降嘉福，四境風雨時。", "百穀總成熟，報祀千萬期。"]}