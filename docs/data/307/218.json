{"author": "張耒", "period": "宋", "type": "诗", "title": "感春十三首  其四", "paragraphs": ["南山如佳人，秀色慰我思。", "微風從東來，清洛摇春漪。", "驅馬出門去，悠悠踏長堤。", "暖日麗花草，微雲渡南溪。", "高丘者誰子，斷裂崗前碑。", "當年豈不偉，泯泯今誰知。", "老翁驅牛耕，墳草半已犁。", "功名但若此，達士觀如遺。", "飲酒復飲酒，勸君無復辭。", "人生百無益，惟有飲庶幾。"]}