{"author": "張耒", "period": "宋", "type": "诗", "title": "送呂安禮", "paragraphs": ["呂子有奇氣，少年事詩書。", "不肯衣逢掖，而隨市井儒。", "白紵霜雪袍，朱纓貫金殳。", "大醉必走馬，長呼挽雕弧。", "興罷有餘歡，清歌倚簫竽。", "春風動狂思，夜席擁妖姝。", "羣兒傍笑之，謂子脫撿拘。", "而我獨知子，壯茲真丈夫。", "屑屑五斗米，其重無錙銖。", "何爲愛瑣屑，妄自苦其軀。", "子亦愛我拙，相逢每躊躇。", "論詩夜齋靜，秀氣出璠璵。", "遠官無與歡，見君心獨娛。", "如何忽告別，决去如驚鳬。", "矯矯黄鵠姿，枳棘非所居。", "清明擇士日，子豈久泥塗。", "送別動苦懷，乖離感羈孤。", "搔首歲暮天，詩成悲有餘。"]}