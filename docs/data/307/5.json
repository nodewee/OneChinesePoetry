{"author": "張耒", "period": "宋", "type": "诗", "title": "贈天啟友弟", "paragraphs": ["桑弧蓬矢射四方，嬰孩立志長可忘。", "莫學兒女漫弄芳，豪氣當視交河郎。", "邊城入望千里長，臂韝時架角鷹蒼。", "搏捷仍放韓盧狂，麕鶉日暮隨登堂。", "往來絕藝精飛槍，餘勇猶足吞頑羌。", "讀書誰謂穀勝臧，盛時萬鍾遠餽糧。", "水輸長川陸登岡，垂弓在櫜弩在床。", "蔽扞入陣牌居旁，天馬馴工披甲驤。", "受降濬築修城隍，刀頭不惜千金裝。", "三十六將皆鷹揚，故境可容尺地亡。", "子頗自負當夙償，況復武庫踰書囊。", "惟我與子舊同鄉，友生固自騰雁行。", "更欲揚鞭向驌驦，豈但傳經如卜商。", "不見漢時張子房，身纔六尺佐時王。", "功業能依日月光，素書一卷初逢黄。", "異時破賊玉書香，當使相繼來西凉。", "時臣稱賀持壽觴，鴻鵠一舉橫飛翔。", "光陰應須及未央，不侯可忍點鬢霜。", "少年天子坐建章，寵待穰苴不顧莊。", "嚴兵待時雖未忙，黠虜授首先有祥。", "王師會看傅城牆，郊迎父老携壺漿。", "去病當時凱樂張。"]}