{"author": "張耒", "period": "宋", "type": "诗", "title": "歲暮閑韵四首  其二", "paragraphs": ["歲暮柯山客，蕭條酒一樽。", "貧閑緣事少，老冷頼爐溫。", "草木千山麓，蓬茅數畝村。", "相逢半農圃，無事理雞豚。", "落井吹鳴碓，橫參對掩門。", "人歸邑犬吠，江黑夜虹翻。", "櫛感顛毛減，書愁病眼昏。", "按方成小釀，徵古搆新文。", "默喻乾坤意，靜看魑魅奔。", "何須歎虎兕，吾道古來尊。"]}