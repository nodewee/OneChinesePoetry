{"author": "張耒", "period": "宋", "type": "诗", "title": "代人上潁川韓端明生日", "paragraphs": ["實歷休明運，金貂將相門。", "産材皆巨植，流慶出深源。", "世仰風規舊，公膺戩穀繁。", "人間見麟鳳，天路引鵬鯤。", "諸老推淵懿，英儒伏討論。", "韋平家學盛，黄綺帝師尊。", "天步開華旦，離明照厚坤。", "曳裾趨法從，操筆代王言。", "諫說傾朝聽，公忠報主恩。", "高風何凜凜，讜議在元元。", "夷險千途歷，清明一志存。", "寶圭純不琢，秋漢闊無渾。", "鳴佩登書殿，均勞鎮輔藩。", "洪樞歸少第，玉節對元昆。", "臘報新春近，陽生厚地溫。", "當年占夢寐，此日降璵璠。", "賀宴開瑶席，陳庭列壽尊。", "簪纓羅盛族，蘭玉立諸孫。", "霜鶴寒逾健，岩松老更蕃。", "人祈賢相雨，國倚太師垣。", "留滯瞻雲館，飛馳有去魂。", "微官守山邑，無路走賓軒。", "中外心方注，君臣契已敦。", "佇觀登輔弼，飛潤及孤根。"]}