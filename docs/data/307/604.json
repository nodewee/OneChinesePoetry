{"author": "周邦彥", "period": "宋", "type": "诗", "title": "薛侯馬", "paragraphs": ["薛侯俊健如生猱，不識中原生土豪。", "蛇矛丈八常在手，駱馬蕃鞍雲錦袍。", "往屬嫖姚探虎穴，狐鳴蕭蕭風立髮。", "短韉淋血斬將歸，夜斲堅冰濡馬渴。", "中都久住武城坊，屋頭養駱如養羊。", "枯萁不飽籬壁盡，狹巷怒蹄盆盎傷。", "只今栖栖守環堵，五月樵風吹宿莽。", "千金夜出酬市兒，客帳晝眠聽戲鼓。", "邊人視死亦尋常，笑裏辭家登戰場。", "銓勞定次屈壯士，兩眼熒熒收淚光。", "齒堅食肉何曾老，騎馬身輕飛一鳥。", "焉知不將萬人行，橫槊秋風賀蘭道。"]}