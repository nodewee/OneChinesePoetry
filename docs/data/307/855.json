{"author": "陳瓘", "period": "宋", "type": "诗", "title": "廬山詩二首  其一", "paragraphs": ["廬山俯長江，秀色摩青天。", "招提選勝地，好景相屬連。", "東林最幽曠，殿閣含飛烟。", "馨香滿天下，無如遠公蓮。", "社客方散後，零落七百年。", "之人遠同調，綠綺非絲弦。", "不可傾耳授，但許心相傳。", "迷津苦難渡，人以師爲船。", "法鼓忽雷震，此事非偶然。", "何時穿蠟屐，問法浮雲邊。"]}