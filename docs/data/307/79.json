{"author": "張耒", "period": "宋", "type": "诗", "title": "劉伯壽秘校", "paragraphs": ["將軍卷金甲，獨卧嵩山阿。", "千金買蛾眉，晝夜飲且歌。", "時平武庫鎖，賂買戎狄和。", "不復用英雄，惜哉雙鬢皤。", "延我寒夜歡，清尊不辭多。", "壯氣老未已，醉來鬚屢摩。", "充國年七十，立功未蹉跎。", "我欲勸公起，拂塵揮舊戈。", "公言一世中，歡樂能幾何。", "安用身外名，功高竟消磨。", "家住太室陽，開門對嵯峨。", "嘉肴薦尊俎，有酒如江河。", "度曲得新聲，詞成自吟哦。", "樂此常不足，尚安知其他。", "我愕不知答，高賢固殊科。", "馬援喜功名，旅死遭譏訶。", "陶潜雖放情，但爲碩人薖。", "公於二者間，安處行逶迤。", "寒廳有修竹，野泉漲微波。", "不厭徒馭勤，高車幸來過。"]}