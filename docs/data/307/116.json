{"author": "張耒", "period": "宋", "type": "诗", "title": "宿峻極下院", "paragraphs": ["天寒蒼山高，野寺在山麓。", "長林繫我馬，古屋留客宿。", "空巖陰風豪，達旦號古木。", "夢爲神仙遊，境界脫塵俗。", "平明出戶望，曉日在巖腹。", "冰霜刮昏霾，萬丈攢翠玉。", "山行日已久，常苦見未足。", "猶同賢者處，愈久愈可欲。", "傳聞峻極嶺，千里如在目。", "愧爾巖上僧，窮年玩幽獨。"]}