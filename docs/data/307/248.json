{"author": "張耒", "period": "宋", "type": "诗", "title": "別梅", "paragraphs": ["宦遊到處即爲家，况我遷謫來天涯。", "三年假館主人屋，忽忽屢見新梅花。", "那知今冬當去此，十月已見凌霜葩。", "繞之百匝未易別，對我脈脈如含嗟。", "懸知客去門復掩，亭沼人散啼昏鴉。", "朝風吹香散寂歷，夜月照影低橫斜。", "嗟我明年復何處，東州旱野連桑麻。", "相思時有夢魂到，極目南望空烟霞。"]}