{"author": "釋行瑛", "period": "宋", "type": "诗", "title": "偈十六首  其一三", "paragraphs": ["奇怪諸禪德，文殊普賢，化作寒山拾得。", "頭戴炙脂帽子，脚踏無底麻鞋。", "身著鶻臭布衫，腰繫斷鞓腰带。", "手持拍板，口唱高歌。", "吾心似秋月，碧潭清皎潔。", "無物堪比倫，教我如何說。", "華藏當時若見，每人痛與一頓何爲如此。", "且教伊不敢掣風掣顛，免使後人疑著。"]}