{"author": "陳瓘", "period": "宋", "type": "诗", "title": "廬山詩二首  其二", "paragraphs": ["廬山景何如，勝迹多已古。", "水石相回旋，天地巧排布。", "我本天涯人，未知有廬阜。", "恨不早經過，西征一何暮。", "香爐在何許，縹緲凌高空。", "却入白蓮沼，令人思遠公。", "高巖草堂在，吏隠居其中。", "至今三尺童，猶能話白公。", "可想不可見，山色空重重。", "水流來何遠，所過生苔蘚。", "自古垂飛簾，至今不能捲。", "此外猶足觀，足力已困竭。", "僧居本靜閒，群鳥爭囀舌。", "恰欲高枕眠，魂夢恐遭聒。", "知是乘雨來，山路泥滑滑。", "陰雲猶未收，明朝又西發。"]}