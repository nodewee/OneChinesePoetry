{"author": "張耒", "period": "宋", "type": "诗", "title": "秋懷十首  其五", "paragraphs": ["蟲鳴一何悲，竟夕不能已。", "缺月能幾何，光輝還暫爾。", "青燈照床帷，解带偃宵寐。", "勞勞隨朝日，既夕聊此憩。", "是非競賢否，榮辱爭賤貴。", "紛然無時停，膏火互煎沸。", "區區竟何有，俯仰終一世。", "癡兒自驕玩，達者已高逝。", "無營謝巧械，咋舌笑愚嗜。", "猶須多貯酒，遲暮聊卒歲。"]}