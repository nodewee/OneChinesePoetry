{"author": "張耒", "period": "宋", "type": "诗", "title": "冬日自福昌之澠池", "paragraphs": ["羣崗洛陽西，勢若海浪翻。", "連嶺起我左，層阜當我前。", "采如獸騰突，繚若蛇蜿蜒。", "外高陟縹緲，却下逼重淵。", "老崖忽中斷，俯視毛骨寒。", "百丈未見底，立土如巖巒。", "登高望四垠，目斷無平川。", "崩騰萬馬羣，出沒相後先。", "雖有貔虎軍，顧步安得前。", "我觀絕塞處，塊土萬雉堅。", "崤澠自古險，秦人有重關。", "信哉天作固，扃鍵誰敢干。", "時平戰伐息，地闢村落閑。", "堆阜何茫茫，耕桑莽相連。", "平生喜壯觀，弔古重悲歎。", "山川只自爾，興廢何多端。"]}