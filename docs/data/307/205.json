{"author": "張耒", "period": "宋", "type": "诗", "title": "寄中山鶴", "paragraphs": ["矯矯雲外物，本非世所馴。", "懷安敗爾性，乃與人相親。", "嘎然而長鳴，已愧鴻在雲。", "馬羈當受鞭，泉汲寧辭渾。", "豈無山中友，初不離鷄羣。", "雖無月支料，亦飽松間身。", "嗟我少學古，有道羞賤貧。", "徑出不自愛，蹉跎曳朝紳。", "一爲折腰趨，永愧植杖耘。", "時時猶高談，自喜未緇磷。", "寄語中山鶴，吾與汝知津。"]}