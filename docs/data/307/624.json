{"author": "周邦彥", "period": "宋", "type": "诗", "title": "楚村道中  其二", "paragraphs": ["族雲行太虛，布置初狼籍。", "彌縫天四維，俄頃同一色。", "雨形如別淚，含惡未忍滴。", "泥塗頗翻車，行者自朝夕。", "中央成白道，裊裊踏蛇脊。", "潺湲冒田水，去作澗底碧。", "高林蔭清快，渴烏時一擲。", "晚休張莊聚，涇草蒙古驛。", "往時解鞍地，醉墨棲壞壁。", "孤星探先出，天鏡小摩拭。", "比鄰忽喧呼，夜磔魯津伯。", "夢歸萱草堂，再拜悲喜劇。", "問言勞如何，嗟我子行役。", "平明看屋霤，兩鵲聲嘖嘖。", "果逢南使還，馮寄好消息。", "誰秣百里駒，肯稅不論直。"]}