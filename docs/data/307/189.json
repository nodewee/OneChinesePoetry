{"author": "張耒", "period": "宋", "type": "诗", "title": "次韵錢大尹公庭種菊", "paragraphs": ["人才困齊量，能尺不能咫。", "誰知錢京兆，獄訟間書史。", "平明吏擁堂，過午掃階戺。", "風威變姦傲，應若度淮枳。", "清秋動高興，庭菊粲可喜。", "栽培豈無情，收拾自棄委。", "客來擷芳秀，歲晏聊爾耳。", "新凉一尊酒，九日意在彼。", "平生經濟手，張趙一泥滓。", "何必餐落英，離憂對蘭芷。"]}