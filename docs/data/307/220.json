{"author": "張耒", "period": "宋", "type": "诗", "title": "感春十三首  其六", "paragraphs": ["今晨起何早，盥漱坐南軒。", "啄木響高柳，春渠鳴亂泉。", "悠然此時心，默默誰與言。", "焚香閱素書，濯手開靈篇。", "神爽道自合，體和真亦全。", "蕭蕭毛髮輕，浩氣驅昏煩。", "呼童策藜杖，躡露開中園。", "擷彼杞與菊，歸烹助盤飧。", "既飽誰與樂，登高望南山。", "還歸酌美酒，興罷復陶然。"]}