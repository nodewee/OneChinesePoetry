{"author": "潘大臨", "period": "宋", "type": "诗", "title": "吳熙老所藏風雨圖", "paragraphs": ["我遊匡山夏將杪，赤日青天萬山繞。", "忽然風雨動地來，震氣果雷離電遶。", "一川烟靄失東西，萬里乾坤錯昏曉。", "香罏高峰危欲墮，石門細路人心剿。", "江翻那聞得計魚，木拔豈有安巢鳥。", "須臾雲過雨脚收，依舊晴暉著叢篠。", "羣山歷歷在眼前，恰似憑高日方曉。", "誰將此景入畫圖，數幅生綃盤礴了。", "吳丞此畫絕代無，張公此詩古來少。", "讀詩觀畫興未窮，北窗風凉退自公。", "使君意消三伏中，未可鞭箠催青銅。"]}