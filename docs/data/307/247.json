{"author": "張耒", "period": "宋", "type": "诗", "title": "贈馬十二全玉沿檄過楚頃刻而別", "paragraphs": ["我離海邊方季夏，子時別我西亭下。", "是時積雨河水深，却看孤舟放清夜。", "爾來忽忽冬已闌，歲晚荒凉學官舍。", "那知復與子携手，猶能頃刻聽清話。", "來時綠樹今黄葉，須信丹顔暗中化。", "別離易得當重惜，歲月難留足悲吒。", "人生坎軻多憂娛，萬事紛紛少休暇。", "况子飄泊不可常，幾度相逢即衰謝。", "功名有命何足求，富貴無常求亦乍。", "隋珠彈雀雖有獲，纖塵未補千金價。", "我於世事甘不學，久師壁觀依僧社。", "辱君指我曹溪源，行雖未至寧辭駕。", "君如有志反丘壑，我即求田買桑柘。", "卜鄰丈室聽談禪，更問老農求學稼。"]}