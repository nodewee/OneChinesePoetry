{"author": "張耒", "period": "宋", "type": "诗", "title": "聞蘇先生除校書郎喜而爲詩并招王子中", "paragraphs": ["績溪仙翁若秋鶴，有喙不向腥羶啄。", "幾年戢翼大江南，下看紛紛飛燕雀。", "親携杖拂呵禪祖，自伐松根出靈藥。", "世人真自爲公忙，公寧有意人間樂。", "嗣皇繼明登俊彥，詔遣讎書天祿閣。", "江山氣象滿收貯，傾倒歸來開萬橐。", "咸韶無聲嗟已久，野鼓羌弦自宮角。", "當令鸞鳳見文章，却遣丘陵仰山嶽。", "王郎蕭蕭好文筆，一世清名推衛樂。", "嶺頭梅發始辭家，坐見長安秋葉落。", "滯留窮縣許過我，季心不負千金諾。", "何爲歲晚尚遲留，庭下寒篁還解籜。", "我老栖栖亦何事，一官未足充藜藿。", "讀書把筆工無益，執板折腰心已怍。", "頑疏一味難鞭警，妙道多生欲穿鑿。", "惟君所事與我同，他日相從鄭君學。"]}