{"author": "張耒", "period": "宋", "type": "诗", "title": "正月二日探春", "paragraphs": ["青春來幾時，臘雪消未已。", "蒼茫陳根中，新綠已映趾。", "高風變冰霜，和氣從此始。", "青芒綴蒲柳，紅粒妝桃李。", "融泥發新陽，暖日動生意。", "經年不窺園，偶此携婦子。", "提筐擷野甲，若苦寒蔬美。", "新年酌尊酒，佳節聊燕喜。", "優游自有趣，朝市苦多事。", "閑暇不易求，寧須歎留滯。"]}