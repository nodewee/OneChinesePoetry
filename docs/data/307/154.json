{"author": "張耒", "period": "宋", "type": "诗", "title": "新開北原", "paragraphs": ["山深草木多，春夏廢翦剔。", "北原有高溪，經歲不躡屐。", "陰根走重險，飛蔓密如織。", "交柯不容鳥，老枿頑若石。", "由茲廢登眺，幽致莽蕭瑟。", "杖藜每獨往，駐立爲歎息。", "窮秋九月衰，霜過萬葉赤。", "北風始驅除，蒙翳遭搏擊。", "乘時集吾徒，斤斧必謹飭。", "攀緣窮翦伐，上下恣搜剔。", "霜芒落勁節，巨劚剖堅植。", "蛟龍脫鱗鬚，犀兕遺骨革。", "薪蒸不足道，椽棟固委積。", "紛紜一日勞，既暮岩藪闢。", "寒篁露幽翠，佳木呈秀色。", "高臺忽平敞，快步失荆棘。", "巉巉女几峰，次第見晴碧。", "遙村暮烟合，烏鳥寒寂歷。", "縱橫目前景，指顧歸咫尺。", "茲焉遂忘返，漸可携尊席。", "人間有能事，功效在勤力。", "惡深當痛治，穢盡善斯得。", "經年滯窮谷，庶以娛朝夕。", "題詩寄初終，撫事心有激。"]}