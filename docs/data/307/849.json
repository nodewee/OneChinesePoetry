{"author": "陳瓘", "period": "宋", "type": "诗", "title": "送致政郟丈赴張杭州西湖之約", "paragraphs": ["丈人八十身尤健，心似閑雲恣舒卷。", "故人邀作武林遊，拏舟不道江湖遠。", "澄波萬頃沖融間，塵埃洗盡光陰閑。", "登臨不倦謝太傅，好與共尋窗外山。", "梵剎琳宮繞飛閣，靄色嵐光日參錯。", "遙岑併入眼中來，却愛清秋有摇落。", "酒價在逐秋風高，一倒百壺詩正豪。", "潮落潮生幾人老，我獨世累如鴻毛。", "興來即是烟波客，興盡欲歸歸便得。", "疏巾藜杖日相隨，不許征途有南北。", "天南天北屢經過，不獨丈人清興多。", "欲棹小舟同一醉，手邊朱墨奈忙何。"]}