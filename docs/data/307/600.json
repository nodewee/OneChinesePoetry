{"author": "周邦彥", "period": "宋", "type": "诗", "title": "贈常熟賀公叔隠士", "paragraphs": ["懷珠崖不枯，韞玉山有輝。", "隠翳不言德，人自知神奇。", "公叔季貞後，不爲世網縻。", "浮沉里閭間，身晦道同違。", "弓旌搜俊良，圭衡略無遺。", "難偕集雍鷺，寧作曳尾龜。", "慈仁蓋天性，惠澤施鰥嫠。", "倒囷食流冗，死葬病有醫。", "人今泣遺愛，若見峴首碑。", "肯構有材子，修德亦庶幾。", "高風自茲顯，豈病知者希。"]}