{"author": "張耒", "period": "宋", "type": "诗", "title": "次韵奉酬无咎兼呈慎思天啟", "paragraphs": ["平生結交圓納方，過眼十人八九忘。", "畹蘭畝蕙幽谷芳，懶隨家奴諛五郎。", "苦饑方朔身漫長，顛毛種種顔欲蒼。", "誰謂勝癡端坐狂，清淮之陰一草堂。", "列筆作陣茶森槍，絕口平戎與破羌。", "百年如此計亦臧，何用竊食官倉糧。", "玄黄病足畏高岡，但願縮頸老支床。", "煌煌東壁日月旁，神仙鸞鳳爭騰驤。", "萬書落架城覆隍，牙籤如雲丹碧裝。", "晁侯再作班與揚，正始故在何曾亡。", "江湖十年願飽償，夜成七發光出囊。", "蘇公後出長卿鄉，爲君吳都無一行。", "世有伯樂生驌驦，肯使弭耳隨鹽商。", "鄧侯楚山深閨房，名走上國交侯王。", "朝隨日景夜燈光，包攬今古窮炎黄。", "吐詞分葩有國香，近君如雪六月凉。", "又似心醉醍醐觴，東南蔡子名飛翔。", "同隨天書拜未央，瑰奇宏傑萬夫望。", "頰牙凜凜有風霜，文如神鼎爛龍章。", "鍾山長齋讀老莊，論兵說佛兩俱忙。", "不夸得硯文字祥，但願破敵如頹牆。", "我窮乞酒更得漿，仰看三虎爭雄張。"]}