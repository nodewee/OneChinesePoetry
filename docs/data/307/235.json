{"author": "張耒", "period": "宋", "type": "诗", "title": "題安州張全翁大夫溪圖", "paragraphs": ["清溪縈洄流碧玉，散入緣岡萬竿竹。", "照春四合錦繡林，干雲直上風霜木。", "主人吾宗行珪璧，解組歸來鬢猶綠。", "祇知林下酒盈樽，不憂門外車推轂。", "靈心內守消冰炭，洗眼旁觀看榮辱。", "造物乘除真有理，却將康健還無欲。", "嗟予放浪已半世，斥逐不去緣微祿。", "六年一夢百憂患，踏雨褰裳過林麓。", "殺雞爲黍固留我，我自奔忙不皇宿。", "乃知風月爲君好，頗覺禽魚憎我俗。", "楚魚楚稻賤如土，老去容身一茅屋。", "他年杖履請卜鄰，與君靜話烹粱粥。"]}