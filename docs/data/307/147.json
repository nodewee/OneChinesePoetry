{"author": "張耒", "period": "宋", "type": "诗", "title": "渡洛游三鄉書所見", "paragraphs": ["重雲蔽南山，遠見山雨白。", "我行山之北，便與雲雨隔。", "西風來如奔，零亂雲物拆。", "驅除信果决，霶霈絕餘滴。", "收雷如歸師，蹄轍度南磧。", "羣峰湧地出，掀蕩無留碧。", "暮投三鄉寺，落日在東壁。", "鐘鳴高閣晚，野迥見歸翼。", "還家晚川靜，秋月未生魄。", "聊資覽物態，應用慰行役。"]}