{"author": "釋行瑛", "period": "宋", "type": "诗", "title": "東溪閑居示衆偈", "paragraphs": ["聯絡藤蘿一徑，行窮始到松門。", "籬畔野華不艷，堂前流水非喧。", "午飯龍離鐵鉢，夜深月落金盆。", "此是真修行處，何人得意忘言。", "靈山河沙聖衆，黄梅七百高僧。", "悟華曉稱迦葉，傳衣夜喚盧能。", "心自本來不有，法道得了何曾。", "齋後釅茶三盞，叢林一任喧騰。"]}