{"author": "潘大臨", "period": "宋", "type": "诗", "title": "春日書懷", "paragraphs": ["舟楫凌漳水，風濤接蠡湖。", "龍媒成跬步，驪頷脫微軀。", "樂土供遊戲，深文苦縶拘。", "胸中雖磈磊，牆外或歌呼。", "老去嵇康懶，歸來甯子愚。", "千鍾真臭腐，十畮借膏腴。", "春雨何曾密，園花竟自都。", "小橋藏細柳，方沼出新蒲。", "酒熟拈巾漉，經傳带雨鋤。", "行盤隨所有，坐客幾時無。", "日轉淮陰暮，門通鳥逕迂。", "仰頭看哺鷇，引手亦將雛。", "撫事盆繅繭，勞生戶轉樞。", "形骸浮大塊，毛髮燎紅爐。", "借問青宮犢，何如濁水鳬。", "士衡甘食酪，張翰合思鱸。", "世論幾膠柱，人心盡好竽。", "屠龍非至計，射雉屈良圖。", "借箸方隆漢，推枰已滅吳。", "從渠畫麟閣，吾自著潜夫。"]}