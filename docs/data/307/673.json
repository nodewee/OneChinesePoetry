{"author": "潘大臨", "period": "宋", "type": "诗", "title": "浯溪", "paragraphs": ["公泛浯溪春水船，繫帆啼鳥青崖邊。", "次山作頌今幾年，當時治亂春風前。", "明皇聰明真晚謬，乾坤付與哥奴手。", "骨肉何傷九廟焚，蜀山騎馿不回首。", "天下寧知再有唐，皇帝紫袍迎上皇。", "神器蒼忙吾敢惜，兒不終孝聽五郎。", "父子幾何不豺虎，君臣寧能責胡虜。", "南內凄凉誰得知，人間稱家作端午。", "平生不識顔真卿，去年不答高將軍。", "老來讀碑淚橫臆，公詩與碑當共行。", "不賞邊功寧有許，不殺奉皇猶敢語。", "雨淋日炙字未訛，千秋萬歲所鑒多。"]}