{"author": "張耒", "period": "宋", "type": "诗", "title": "感春十三首  其一一", "paragraphs": ["仲春漸燠沐，攄散常遠步。", "獨穿林下蹊，斜轉竹間嶼。", "鳴泉競漱石，迸筍或妨路。", "吹衣信和風，濯足解雙履。", "深行意益愜，默坐憩亦屢。", "野花迎客來，啼鳥驚我去。", "羣鳴投樹鴉，獨下過溪鷺。", "晴霞送斜日，歷歷星已布。", "娟娟新月彎，稍稍山已暮。", "用此遣朝昏，誰謂非尺素。"]}