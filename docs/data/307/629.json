{"author": "周邦彥", "period": "宋", "type": "诗", "title": "晚憩杜橋館", "paragraphs": ["寒茅愔愔雞啄場，兒啼索衣天隕霜。", "密林漸放山色入，楓枯振槁聲琅琅。", "清漿白羽棄已久，黄菊紫萸看欲香。", "歲行及此去愈疾，若决積水難隄防。", "嗟予齒髮非故物，念此內熱如涫湯。", "願見唐朝呂墨客，膝行問道求神方。", "齋心千日百事畢，消我頷雪還韶光。", "豈饒蒿目憂世事，黄金綰腰埋土囊。"]}