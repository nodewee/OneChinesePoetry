{"author": "張耒", "period": "宋", "type": "诗", "title": "歲暮閑韵四首  其一", "paragraphs": ["歲暮柯山客，端居不出門。", "風烟限僻壤，閭井若荒村。", "江鳥占寒暑，樓笳報曉昏。", "風枝吹斷蔓，霜葉擁陳根。", "慷慨看星劍，煩愁泥酒樽。", "孤烟吹日晏，寸炭語宵分。", "未肯傷麟泣，還須視舌存。", "可能天理錯，難與俗人論。", "魑魅徒爲爾，梟鸞竟異羣。", "江湖休浩渺，心拱北辰尊。"]}