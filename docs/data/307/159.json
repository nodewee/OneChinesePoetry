{"author": "張耒", "period": "宋", "type": "诗", "title": "石曼卿三佛名大字", "paragraphs": ["石公神仙狂，脫落隠詩酒。", "餘情到翰墨，落筆聞宇宙。", "崢嶸龜山殿，風雨梁棟舊。", "煌煌三佛榜，鐵柱貫金紐。", "開張宮室正，渾實山嶽厚。", "井水駭龍跧，螘封觀驥驟。", "欲知分毫初，一釂盡數斗。", "墨池氈作筆，神運不知手。", "從容解牛際，蕭散善刀後。", "古來精絕藝，所貴神氣守。", "嗚呼渦水側，爽氣一培塿。", "微工付浩劫，念此終銷朽。", "乾坤一大幻，妄計金石壽。", "惟有龕中人，吾生茲稽首。"]}