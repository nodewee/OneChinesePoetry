{"author": "周邦彥", "period": "宋", "type": "诗", "title": "過左伯桃羊角哀墓", "paragraphs": ["古交久淪喪，末世尤反覆。", "谷風歌焚輪，黄鳥譬伐木。", "永懷羊與左，重義踰血屬。", "客行干楚王，冬雪無斗粟。", "傾糧活一士，誓不俱死辱。", "風雲爲慘變，鳥獸同躑躅。", "角哀哭前途，伯桃槁空谷。", "終乘大夫車，千騎下棺櫝。", "子長何所疑，舊史刊不錄。", "獨行貴苟難，義俠輕殺戮。", "雖云匪中制，要可興薄俗。", "荒墳鄰萬鬼，溘死皆碌碌。", "何事荆將軍，操戈相窘逐。"]}