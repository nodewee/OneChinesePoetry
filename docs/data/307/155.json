{"author": "張耒", "period": "宋", "type": "诗", "title": "春遊昌谷訪李長吉故居", "paragraphs": ["連山忽中開，呀若敞雙戶。", "清泉瀉中間，行子並溪去。", "蒼崖左右壁，田壠亦棋布。", "渠流漲春漪，鳴澗轉芳嶼。", "鷄豚見茅屋，負檐隠微路。", "竹塢藹青葱，花岩被紅素。", "仲春雨新斂，晴日破氛霧。", "南山當其門，列嶂儼環護。", "深行不知厭，捨馬時獨步。", "欣然耳目愜，遂我麋鹿趣。", "朝隨浮雲來，歸轡月中度。", "惆悵錦囊生，遺居無復處。"]}