{"author": "張耒", "period": "宋", "type": "诗", "title": "宿鳳翅山懸泉寺", "paragraphs": ["秋山晚景凉，幽路轉石壁。", "稍知步武峻，漸與鷄犬隔。", "層崖恃我西，懸瀑垂百尺。", "崩騰擣重泓，晝夜碎珪璧。", "天寒行已深，嶺轉客暫息。", "最愛下山泉，潺潺馬蹄側。", "重門敞幽寺，臺殿互開闢。", "野僧三四人，披衣出迎客。", "陰陰修竹靜，下有神龍宅。", "泓澄一畝泉，黯黯萬古色。", "翛然改瞻視，異物如不隔。", "蕭蕭毛髮疏，佇立動神魄。", "雲低秋天陰，木落山日夕。", "房寒燈火青，夜久人語寂。", "通宵淡無夢，起望曉天白。", "山川接周韓，清洛去不極。", "我無軒冕意，野性自夙昔。", "塵埃阻幽好，奔走愧謀食。", "偷閑到丘壑，便欲老泉石。", "君有在籠鶴，豈願潜六翮。", "將歸且復止，既去緩吾策。", "寄語山中人，行當蠟雙屐。"]}