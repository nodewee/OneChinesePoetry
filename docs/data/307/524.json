{"author": "張耒", "period": "宋", "type": "诗", "title": "泗州阻風七日投佛經禱斗山下", "paragraphs": ["山根受重淵，石脚插九地。", "千年無支祈，閉穴守禹誓。", "扁舟七日閑，浪作老龍戲。", "舟師慎艱險，長跪請佛事。", "晚山水如屋，曉山水如地。", "清平一潭風，浪陣卷旂旆。", "煌煌金仙語，鬼物所尊畏。", "無心服毒猛，慧眼出幽穢。", "人間慢聖賢，諄戒遭侮易。", "誰肯一卷書，脫此千里滯。"]}