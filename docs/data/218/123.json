{"author": "郭祥正", "period": "宋", "type": "诗", "title": "徐子美楊君倚李元翰小酌言舊", "paragraphs": ["南方多苦熱，北地尤苦寒。", "徐子掾招宜，七載濱夷蠻。", "楊李仕并代，毳裘霜雪殘。", "一朝相續歸，相看涕汍瀾。", "捫涕喚家僮，草草羅杯盤。", "念昔共庠序，垂髫競癡頑。", "及今過六十，各各嗟衰顔。", "光陰信如馳，生死無百年。", "妻兒半凋喪，少喜多憂患。", "吾方慕陶潛，行歌眷南山。", "山氣日夕佳，吾廬未嘗關。", "猿鳥相與居，絲桐時一彈。", "三子方急祿，遑遑未能閒。", "努力佐州縣，須防官長難。", "暫當陪我醉，餘事不足言。"]}