{"author": "郭祥正", "period": "宋", "type": "诗", "title": "投宿繁昌徐氏水閣", "paragraphs": ["東池種蓮子，西池養肥魚。", "盈缸釀美酒，滿盤具新蔬。", "客來徑一醉，疑是桃源圖。", "此事未足議，弟兄皆業儒。", "大弟已登科，高名動鄉閭。", "季弟復連薦，豹變應時須。", "長兄恬自養，雲卧隨卷舒。", "物至我則應，隱德良有餘。", "客有醉吟叟，六月騎蹇驢。", "避暑尋名山，遂登君子居。", "飲弄池上月，一宿能清虚。", "相看不相厭，欲去且踟蹰。"]}