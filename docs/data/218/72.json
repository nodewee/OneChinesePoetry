{"author": "郭祥正", "period": "宋", "type": "诗", "title": "謝涇川宋宰惠近詩", "paragraphs": ["不到涇上邑，倏忽二十載。", "環山敞樓閣，金碧想未改。", "長溪拖翠玉，洗月發光彩。", "秋聲咽松杉，夜氣馥蘭茝。", "白鳥自成羣，黄猿行作隊。", "仙人控鯉去，巖下遺跡在。", "猶疑深雲中，彈琴尚相待。", "唐儒工翰墨，石壁露璀璨。", "意有神明憐，塵蘚不得浼。", "地勝來俊哲，宋子今出宰。", "公餘綴吟筆，爛漫排珠琲。", "又如崆峒兵，百萬森甲鎧。", "寄我數十篇，翛然起沉痗。", "胸中强搜抉，舊學久荒餒。", "欲追天馬蹤，蹇蹶竟難逮。", "撫卷懷昔遊，魂魄飛𩅝靉。", "何當裂雲牋，看君吐江海。"]}