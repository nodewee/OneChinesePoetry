{"author": "郭祥正", "period": "宋", "type": "诗", "title": "送胡子企大夫還臺", "paragraphs": ["聯鑣出梅山，倐然二十載。", "君嘗佐天府，我遂泛雲海。", "音書魚雁絕，夢寐想風采。", "營車忽來過，笑語珠璀璀。", "故交悉相忘，而君獨不改。", "天王堯舜資，化柄付良宰。", "網羅收鴻鵠，臺閣茂蘭茝。", "君歸必殊顯，發策救民痗。", "形容入凌烟，丹青永無浼。", "使我觀太平，白首甘凍餒。"]}