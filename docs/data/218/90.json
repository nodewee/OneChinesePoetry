{"author": "郭祥正", "period": "宋", "type": "诗", "title": "和敦復留題池州弄水序", "paragraphs": ["我寄江南隱，數爲弄水遊。", "讀君弄水篇，感慨攀巢由。", "赤脚踏雲雨，投竿翫汀洲。", "鷗鳥不見猜，飛舞相應酬。", "誰傾百斛珠，跳躑無復收。", "一發海客秘，爛副貧家求。", "李杜縮光焰，王謝慚風流。", "開卷起予興，飄欲乘桴浮。", "如觀秋浦圖，晚景入兩眸。", "愛之不能捨，饑魚適吞鈎。", "嘗置几案間，出没窺巖幽。", "一别幾何時，歲月已十周。", "跡滯若匣劍，繡澀不可抽。", "何當隨君車，吟哦與君侔。"]}