{"author": "郭祥正", "period": "宋", "type": "诗", "title": "同穎叔修撰登蕃塔", "paragraphs": ["寶塔疑神運，擎天此柱雄。", "勢分吳越半，影插斗牛中。", "拔地無層限，登霄有路通。", "三城依作鎮，一海自横空。", "禮佛諸蕃異，焚香與漢同。", "祝堯齊北極，望舶請南風。", "瑞氣凝仙露，靈光散玉虹。", "鐸音爭響亮，春色正冲融。", "視筆添清逸，凭欄洗困蒙。", "更當高萬丈，吾欲跨冥鴻。"]}