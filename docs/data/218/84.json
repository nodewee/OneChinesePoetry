{"author": "郭祥正", "period": "宋", "type": "诗", "title": "陶然軒呈孔掾", "paragraphs": ["我醉不在酒，心常醉於天。", "出處無固必，四時任陶然。", "世網誰拘拘，冥鴻自翩翩。", "隱凡樂吾樂，陶然名此軒。", "採掇富菊杞，芬香籍蘭荃。", "啼鳥助春喜，相呼語涓涓。", "好風集清微，時寫朱絲弦。", "秋月瑩池上，臘雪堆簷前。", "客来亦把酒，客去醉還眠。", "爲君發短調，意將千載傳。"]}