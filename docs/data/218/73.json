{"author": "郭祥正", "period": "宋", "type": "诗", "title": "寄杭州天竺辨才大師", "paragraphs": ["我聞辨才師，解空稱第一。", "病子得摩頂，其疾頓若失。", "救物運真悲，了心非幻術。", "聲名動寰宇，退身性愈密。", "峨峨龍井峰，篁竹不透日。", "終朝無來賓，笻枝自横膝。", "此道何寥寥，差肩佛摩詰。", "無生無不生，一以貫禪律。", "安得兩羽翰，歸飛參丈室。", "稽首慕高風，天地相終畢。"]}