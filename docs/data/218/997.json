{"author": "郭祥正", "period": "宋", "type": "诗", "title": "桃源行寄張兵部", "paragraphs": ["武陵溪上青雲暮，昔人傳有桃源路。", "時見落花隨水流，咫尺神仙杳難遇。", "神仙有無何可量，但愛武陵山水強。", "松煙竹霧水村暗，鳥啼猿嘯花雨香。", "車輪不來塵坌絕，日月自與乾坤長。", "聞君取身欲長往，禾熟良田給春釀。", "陶然一醉萬事休，還我天真了無象。", "生胡爲榮死奚慼，爲笑紛紛避秦客。", "一身重要歲何足論，更向漁家寄消息。"]}