{"author": "郭祥正", "period": "宋", "type": "诗", "title": "送胡與幾被召赴闕", "paragraphs": ["嗟我老已疲，掛冠歸舊廬。", "素乏二頃田，無可把犁鋤。", "窮年小山下，獨伴千卷書。", "作止隨古人，襟懷稍欣如。", "又無樽中酒，能延故人車。", "感君數相過，氣豁眉宇疏。", "天馬出月窟，回薄萬里餘。", "其才無不宜，祿仕猶拘拘。", "忽聞明廷詔，一節馳輕輿。", "往必陟臺省，公言壯皇圖。", "潛心救世弊，肯意爲身謨。", "法密吏愈偷，食衆財益虚。", "末大本漸弱，豈在專防胡。", "指瑕一二人，此事尤可吁。", "細碎何足論，綱舉網不踰。", "譬彼脉已病，其身尚膏腴。", "要當速內究，珍丸應時須。", "良醫望數公，潤澤回焦枯。", "願如范文正，挺持真丈夫。", "老死見太平，委棄甘路衢。"]}