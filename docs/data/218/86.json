{"author": "郭祥正", "period": "宋", "type": "诗", "title": "送李嘉甫朝散還臺", "paragraphs": ["春風連作惡，吹雪深尺五。", "元宵無燈火，閉關與誰語。", "忽聞營從過，傾蓋挹眉宇。", "相親如故人，坐久加循撫。", "蓬茅只數間，餘無一丘土。", "半俸足以飽，未嘗詣州府。", "白雲寓遠目，清溪照靈腑。", "趨閒已忘憂，浩歌唯汲古。", "明公志方壯，富貴何可取。", "高才孰能當，如羆亦如虎。", "致君爲唐虞，澤民作霖雨。", "功名垂乾坤，兒孫列簪組。", "於予一何遼，而能强相與。", "聊書送行章，欲以明出處。"]}