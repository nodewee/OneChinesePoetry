{"author": "李適", "period": "唐", "type": "诗", "title": "汾陰后土祠作", "paragraphs": ["昔予讀舊史，遍覩漢世君。", "武皇實稽古，建茲百代勳。", "號令垂懋典，舊經備闕文。", "西巡歷九嶷，舳艫被江濱。", "勒兵十八萬，旌旗何紛紛。", "朅來茂陵下，英聲不復聞。", "我行歲方晏，極望山河分。", "神光終冥漠，鼎氣獨氛氳。", "攬涕步脽上，登高見彼汾。", "雄圖今安在，飛飛有白雲。"]}