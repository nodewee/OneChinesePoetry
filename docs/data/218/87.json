{"author": "郭祥正", "period": "宋", "type": "诗", "title": "前春雪", "paragraphs": ["玄冥奪春令，連旬雪塞屋。", "嗷嗷何物聲，云是饑民哭。", "來請義倉米，奈何久空腹。", "寒威如戈矛，命盡須臾速。", "憶昨去年水，雲濤卷平陸。", "高村既無麥，低田又無穀。", "民間已乏食，租稅仍未足。", "縣令欲逃責，催科峻鞭朴。", "嗟哉吾邦民，何以保骨肉。", "昂頭訴蒼蒼，和氣待春育。", "春工本好生，此雪無乃酷。", "誰家敞園館，草樹變瓊玉。", "美人學回風，歡笑列燈燭。", "不如萬戶寒，唯憂五更促。", "世無採詩官，悲歌寄鴻鵠。"]}