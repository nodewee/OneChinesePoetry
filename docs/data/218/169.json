{"author": "郭祥正", "period": "宋", "type": "诗", "title": "三亡詩", "paragraphs": ["榮翁苦于學，腹實五車書。", "尤明禮樂事，畫就百幅圖。", "獻之神宗朝，不報還舊廬。", "白頭著青衫，老憤猶欲舒。", "佐邑曾未赴，瞑目忽已殂。", "何子稍家富，恬不爲利拘。", "執筆工詞章，科第學有餘。", "終遭有司黜，才命誠難俱。", "今聞亦長往，令我勤悲吁。", "二家各有子，素業傳門閭。", "登科既同籍，奔喪又同途。", "李君出世胄，軒軒珮瓊琚。", "計偕冠多士，場屋喧名譽。", "晚乃樂高隱，賣藥荒村墟。", "愈貧愈自信，純潔不可汙。", "天胡奪其齡，否極泰則無。", "斯人皆舊游，想望空踟蹰。", "顧我雖未死，目眊霜盈鬚。", "近酒已先惡，趨時跡尤疏。", "飛章乞殘骸，輕舟下重湖。", "將投永安泊，訪舊相歡娛。", "那知死生隔，三秀同時枯。", "欲爲招魂篇，悲風涕沾濡。"]}