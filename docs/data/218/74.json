{"author": "郭祥正", "period": "宋", "type": "诗", "title": "送外甥法真一師", "paragraphs": ["仕祿不及養，勇往學金仙。", "棄家如脱屣，壞衣披稻田。", "見汝若見母，令我涕泗漣。", "我方齓齠時，巨獄遭摧顛。", "汝母挈我往，西江赴臨川。", "愛育比其兒，衣食無頗偏。", "追隨二三載，思親我言還。", "是時汝未産，顧今三十年。", "汝壯我已老，死者歸重泉。", "悠悠記昨夢，幻妄真可憐。", "汝能逃世累，趣尚固已賢。", "京華勿久棲，還當擇深淵。", "返窮生死本，勿爲言句纒。", "拭我衣上淚，贈汝金石篇。"]}