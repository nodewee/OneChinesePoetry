{"author": "郭祥正", "period": "宋", "type": "诗", "title": "憶敬亭山作", "paragraphs": ["忽憶敬亭山，翠碧千萬尋。", "白雲拂地弄晴影，黄猿嘯晚清人心。", "桃花流水三月深，柳絮披烟辭故林。", "重樓複殿据山脚，像塑制度祠非淫。", "晉時謝守曾賽雨，至今石上鐫遺吟。", "五言雅重參二典，琅琅一誦鏗璆琳。", "綠潭無底白玉沈，千載何人知此音。", "李白騎鯨出滄海，回鞭曾宿岧嶤岑。", "却泛虚舟弄溪月，紫霞之杯傾不歇。", "醉來更約崔宗之，秋水玄談清興發。", "數公逸駕何當還，悵望英風不可攀。", "信道相看兩不厭，古來只有敬亭山。"]}