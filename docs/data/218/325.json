{"author": "郭祥正", "period": "宋", "type": "诗", "title": "和穎叔千歲棗", "paragraphs": ["彼美祗園棗，珍同玉井船。", "後期千載熟，今日萬珠圓。", "地潤仍依佛，欄深自羃烟。", "結花雖最晚，藏核莫如堅。", "鴨脚看何小，雞頭美未全。", "種來誰共老，服久必成仙。", "大食移根遠，番禺記蒂連。", "舊名稽藥録，新賞著詩編。", "甜出諸餳上，香居百果前。", "黑腰虚羨爾，紅皺豈爲然。", "柔脆憐金鳳，飄零難木綿。", "諷包丹荔賦，精奪寶刀篇。", "靜夜風回海，清秋月蘸天。", "綵山要客集，翠顆繞枝駢。", "邂逅爲公壽，婆娑與世延。", "暮鐘催酒散，嘶馬引旗旋。", "今作中州瑞，原從異國傳。", "何當廣栽植，欲以慰饑年。"]}