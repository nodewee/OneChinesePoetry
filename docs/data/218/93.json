{"author": "郭祥正", "period": "宋", "type": "诗", "title": "川漲", "paragraphs": ["朱夏久不雨，川源條然漲。", "三潮渺相連，狂風蹴高浪。", "蛟龍遞出没，魚鼈隨浩蕩。", "羣山悄低徊，阡陌失背向。", "嗟嗟圩中田，一埂安可障。", "去年已大潦，十戶九凋喪。", "幸頼官廩實，囂囂命所仰。", "官廩今已空，農事未敢望。", "理水竟無術，祈禱俟靈貺。", "退寸復進尺，潮勢頗難量。", "彼蒼罪斯民，殺戮不以杖。", "令人思禹功，巍巍百王上。"]}