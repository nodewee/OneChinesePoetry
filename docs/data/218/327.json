{"author": "郭祥正", "period": "宋", "type": "诗", "title": "將至歷陽先寄王純父賢守", "paragraphs": ["竹馬交游早，星軺會遇難。", "行年均坎坷，撫己共悲酸。", "鳳去鍾山暝，龍沉洛水寒。", "朝廷新日月，風俗舊衣冠。", "佳郡分符印，修途振羽翰。", "樽醪千蟻汎，樓瓦萬鱗蟠。", "直節堅逾柏，忠心赤奪丹。", "才華僉論著，功業鼎銘刊。", "賤子初投穽，收身即棄官。", "生涯添鬢雪，歲序走江湍。", "造膝思陳榻，論詩愧杜壇。", "鷦鷯信微物，聊假一枝寛。"]}