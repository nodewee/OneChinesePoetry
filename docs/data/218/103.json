{"author": "郭祥正", "period": "宋", "type": "诗", "title": "送倪敦復朝奉還臺", "paragraphs": ["有力乃致遠，中道力不任。", "言歸閉空屋，敢復求知音。", "君來監郡務，猥巷一見臨。", "稱褒借陽春，片礫成寸金。", "觴酌每追隨，嘯詠舒悰襟。", "不覺三歲過，啟櫂離江南。", "君懷有玉寶，未嘗獻于今。", "于今不往獻，千歲惜湮沈。", "流景良可悲，鬚雪來侵侵。", "前途漸就窄，後會安可尋。", "屋梁見落月，殷憂存我心。", "猶期澤萬物，霈然作商霖。"]}