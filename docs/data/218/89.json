{"author": "郭祥正", "period": "宋", "type": "诗", "title": "送黄吉老察院", "paragraphs": ["積學久未遇，忠言今可施。", "請君略細故，吐出胸中奇。", "悉救當世弊，自結明主知。", "不唯振憲綱，進當司鼎彛。", "用廣財已乏，官冗人愈卑。", "政寛法不舉，將偄邊無威。", "家家侈聲樂，淳源變澆漓。", "土木絢金碧，佛仙競新祠。", "此乃腹心疾，豈止爲瘡痍。", "言者曾未及，雖言多恚私。", "苟非大奸邪，惡足求瑕玼。", "舉朝無完人，何以禆明時。", "嘗讀喜似篇，左右皆宜之。", "乃知荆山璧，天地終不道。", "去堊無變容，誠明達神祗。", "我方卧巖谷，所友鹿與麋。", "感君營從過，枯木春風吹。", "又如得黄粱，慰我久苦饑。", "承詔不敢留，歡言遽暌違。", "殷勤何以報，報君以蕪辭。"]}