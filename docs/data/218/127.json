{"author": "郭祥正", "period": "宋", "type": "诗", "title": "暮春之月謁廬守陳元輿待制作", "paragraphs": ["百年憫秋霜，念念流運歇。", "一昨辭周行，于今鬢垂雪。", "幽獨誰爲扶，寸心徒自折。", "翻然駕柴車，賓閎重款謁。", "與公論襟期，及此陽春月。", "英英欄中花，滋露正妍發。", "濁濁瓮中醪，浮醅想芬冽。", "朝廷用直道，郡邑罕所闕。", "嬿婉我之友，皎若環與玦。", "良辰不同樂，衰暮空惜别。"]}