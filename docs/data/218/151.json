{"author": "郭祥正", "period": "宋", "type": "诗", "title": "哭子點", "paragraphs": ["五歲養育恩，一朝隨埃塵。", "琅琅讀書聲，在耳猶如新。", "哽哽臨絕言，喚爺眉屢顰。", "永痛卑栖邑，醫脈非良真。", "微疾遽夭殤，吾家失麒麟。", "嗥天天莫知，拊地地不聞。", "淚迸睛欲枯，腸斷鼻愈辛。", "汝臥長夜臺，我孤大夢身。", "後嗣復誰望，有車已摧輪。", "佳雛墮危巢，異芳零短春。", "黄泉無白日，青冢多愁雲。", "哀弦寫悲歌，弔汝冥漠魂。"]}