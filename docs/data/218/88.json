{"author": "郭祥正", "period": "宋", "type": "诗", "title": "後春雪", "paragraphs": ["前雪深尺五，後雪深五尺。", "動地北風惡，連天凍雲塞。", "通逵絕行人，萬物同一色。", "燭龍爪生冰，陽烏觜插翼。", "牛羊何足論，虎豹餓無食。", "此雪昔未有，父老均歎息。", "况當長養時，玄冥翻怒赫。", "我欲請雷車，夜半轟霹靂。", "斗杓斡春陽，和氣隨甲拆。", "溶爲大田水，青發龍頭麥。", "南民少蘇醒，白骨免堆積。", "朝廷方體仁，乾坤應合德。", "有酒不敢飲，獨樂神所責。", "悲歌閉空屋，寫慰同心客。"]}