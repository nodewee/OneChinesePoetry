{"author": "郭祥正", "period": "宋", "type": "诗", "title": "宿鍾山贈泉禪師", "paragraphs": ["夜半松柏響，繞巖鸞鳳音。", "披衣送遐盼，明月方庭深。", "樓殿遍瑶層，寶塔樓中岑。", "定分付赤刀，世故仍癡淫。", "六朝遺破塚，四聖崇幽林。", "香廚飯玉粒，千歲聞于今。", "况逢大道師，妙傳諸佛心。", "其徒五百人，坐忘靜沈沈。", "寶光泳琉璃，永無塵垢侵。", "何以明歸仰，頓首興微吟。"]}