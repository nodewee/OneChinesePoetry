{"author": "郭祥正", "period": "宋", "type": "诗", "title": "擬桃花歌", "paragraphs": ["酣酣桃始花，灼灼粉面笑。", "粉色射花光，奪盡丹青妙。", "藍衫馬上郎，風流亦年少。", "語言雖未通，精誠默相照。", "斂容緩步復掩門，只見桃花不見人。", "輕紅淺白正含露，欲落半開將送春。", "凝心駐馬日漸晚，隱忍時時下前坂。", "回頭又不見桃花，唯有青山遮醉眼。", "揚鞭擊鐙歌團扇，相見不如不相見。", "逢人寄語問桃花，春殘吹洗落誰家。"]}