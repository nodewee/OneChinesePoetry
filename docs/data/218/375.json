{"author": "郭祥正", "period": "宋", "type": "诗", "title": "贈臨江守范希遠龍圖", "paragraphs": ["傾蓋相逢晚，開樽上小樓。", "感時心尚壯，欲語涕難收。", "神主方思治，英才悉應求。", "邦畿分使節，玉陛邇宸旒。", "溫密親聞詔，精忠屢獻謀。", "養兵能足食，行縣必寛囚。", "舜日期無盡，堯雲遽莫留。", "鼎湖龍化影，銀海雁沈秋。", "事畢身先貶，名高衆所尤。", "一麾甘去國，千里謾承流。", "兄弟皆朱紱，雙親未白頭。", "遭讒雖坎坷，安命亦優游。", "雪意饒冬暖，灘聲奈客愁。", "須君作霖雨，終附濟川舟。"]}