{"author": "郭祥正", "period": "宋", "type": "诗", "title": "將至金陵謁曾子開侍郎", "paragraphs": ["秋空久不雨，漠漠風卷沙。", "胡爲起高興，昨夜辭山家。", "明投金陵郭，府觀凌紫霞。", "公解豫章榻，我停銀漢槎。", "一傾别後言，電雹鳴交加。", "借公口中春，發我枝上花。", "又如出地雷，空山走龍蛇。", "公能結明主，我亦思無邪。", "但驚歧路别，進退各有涯。", "浮生能幾時，鬢髮忽已華。", "會合豈易得，兵厨酒仍佳。", "慎勿學謝安，捫涕空慼嗟。"]}