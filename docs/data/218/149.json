{"author": "郭祥正", "period": "宋", "type": "诗", "title": "哭梅直講聖俞", "paragraphs": ["生事念死隔，歘如過鳥飛。", "長空不留跡，清叫竟何之。", "死者固已矣，生者謾相思。", "昭亭雪塞山，相遇忘寒饑。", "解劍貰濁酒，果餚躬自攜。", "掃除長少分，曠蕩文章期。", "贈蒙以大白，自謂無復疑。", "及將起草茅，謹札還先馳。", "邀我采石渡，爛醉霜蟹肥。", "沉吟望夫曲，朗誦天門詩。", "險絕必使和，凡魚豈龍追。", "篇篇被許可，當友不當師。", "凌晨掛高帆，公行我言歸。", "一别三四秋，音問山中稀。", "去年集選曹，僮瘦馬力羸。", "訪公國東門，問我來何時。", "青芻與白飯，諸子爭賫持。", "論新復談故，謂我今逾奇。", "南還得長篇，萬里銜光輝。", "此德未云報，訃音裂肝脾。", "桓桓萬人英，不遇終愁羈。", "一官止太學，薄命吁可悲。", "所嗟吾道喪，斯文竟何爲。", "譬彼卞子玉，棄置汙濁泥。", "鳳來無嘉禾，啄肉紛羣鴟。", "彼蒼厥有主，此理安無欺。", "嗚呼如之何，酸嘶復酸嘶。"]}