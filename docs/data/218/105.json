{"author": "郭祥正", "period": "宋", "type": "诗", "title": "送楊縝供備還京", "paragraphs": ["伯玉弘農後，軒軒真丈夫。", "首雖峨武弁，滿腹藏詩書。", "三年監郡兵，一日云解符。", "考之閭井言，公廉卒如初。", "未嘗害一物，縱捨乃有餘。", "我方卧空屋，袒跣與世疏。", "感君數相過，晨坐定及晡。", "新詩并美酒，問遺無時無。", "老境重可惜，遠别復何如。", "羨君五福全，客官奚拘拘。", "子孫俱祿仕，京城富園閭。", "精神趁强健，優游早懸車。", "祝君可以歸，爲君吟歸歟。"]}