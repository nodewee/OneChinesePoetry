{"author": "郭祥正", "period": "宋", "type": "诗", "title": "安中尚書見招同諸公登雨華臺", "paragraphs": ["城南五里近，驅車稍停休。", "層臺臨古刹，欣陪清淨遊。", "憑高送遠目，考古思名流。", "更讀琳瑯篇，叙事何其周。", "尸黎與法雲，接跡居巖幽。", "趣將金仙諧，行匪邪徑由。", "至今手植松，千丈騰龍虬。", "悟發特異衆，妙齡已依劉。", "天華無根蒂，應講來飛浮。", "帝釋昔舉手，此理誰可侔。", "邇來表前蹤，新亭壓鼇頭。", "空渚栖古月，大江浴清秋。", "曠懷出十地，壯氣横九州。", "三山連天門，水府卧金牛。", "故國羅綺滅，深宫榛莽留。", "興亡千歲間，愁緒如繰抽。", "惟餘北嶺雲，無心自悠悠。", "高鴻正飛冥，網羅安得收。", "公等真丈夫，問學皆淵丘。", "不應持使旄，歸合登瀛洲。", "桓桓鼎鼐司，落落金馬儔。", "君臣若堯舜，明良互賡酬。", "胡爲慕瞿聃，玄微解而優。", "願舒三日霖，慰此旱歲求。", "乾坤涵潤澤，使我醉兩眸。", "咄嗟勿重陳，玉樹後庭謳。"]}