{"author": "郭祥正", "period": "宋", "type": "诗", "title": "鄭致國宣義見過小山留飲敘舊", "paragraphs": ["一見翰林子，悵然懷昨游。", "盡爲泉下鬼，猶有水中漚。", "屏跡今雖久，驚魂恐未收。", "殘年唯伏枕，幾月不登樓。", "促榻開青眼，論詩慰白頭。", "嶺雲遮薄暑，江雨濕新秋。", "蔬飯慚無味，星軺强少留。", "會難真可惜，老去只添愁。", "明歲聞官滿，高才副帝求。", "功名隨會遇，閥閲暢源流。", "養大應知損，安卑且尚柔。", "不孤將有託，吾說肯虚投。"]}