{"author": "李適", "period": "唐", "type": "诗", "title": "荅宋十一崖口五渡見贈", "paragraphs": ["聞君訪遠山，躋險造幽絕。", "眇然青雲境，觀奇彌年月。", "登嶺亦泝溪，孤舟事沿越。", "崿嶂傳彩翠，崖磴互欹缺。", "石林上攢藂，金澗下明滅。", "捫壁窺丹井，梯苔瞰乳穴。", "忽枉巖中贈，對翫未嘗輟。", "殷勤獨往事，委曲鍊藥說。", "邀余名山期，從爾泛海澨。", "歲晏秉宿心，斯言非徒設。"]}