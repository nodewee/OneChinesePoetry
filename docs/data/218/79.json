{"author": "郭祥正", "period": "宋", "type": "诗", "title": "觀唐植夫所藏古墨", "paragraphs": ["黑龍蟠黑雲，久蟄黄金闕。", "緣何落人間，數餅若古月。", "蝦蟆不敢蝕，利刀豈能截。", "温潤比方玉，芬香麝臍裂。", "乃知廷珪名，桓桓久不滅。", "植夫名世俊，所蓄號奇絕。", "護以紫錦囊，篋之復扃鐍。", "渺思五季亂，江南頗偷逸。", "三主皆能書，撥鐙聳痩骨。", "一朝歸大明，流散餘故物。", "金華座右銘，清凉自題佛。", "二寶藏予家，時時一披拂。", "及觀植夫墨，清風愈飄忽。", "異國想塵勞，精靈豈沉没。", "聊爲識古篇，分手各蕭瑟。"]}