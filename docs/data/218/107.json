{"author": "郭祥正", "period": "宋", "type": "诗", "title": "送錢節七承議還臺", "paragraphs": ["平昔未識面，已景才業殊。", "及來公詡家，把酒情忻如。", "分攜八换歲，益聞峻名譽。", "我方姑熟隱，君解惠國符。", "鷁舟始云泊，駕言過茅廬。", "傾談洗塵聽，積憂令我舒。", "鳳窼無凡毛，龍窟多美珠。", "朝家正清明，往矣涉亨衢。", "澤民冀姚宋，致主優唐虞。", "史筆採循吏，非君復誰書。"]}