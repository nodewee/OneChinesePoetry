{"author": "郭祥正", "period": "宋", "type": "诗", "title": "酬富仲容朝散見贈因以送之", "paragraphs": ["牧之吟齊天，太白詠秋浦。", "至今三百年，光焰不埋土。", "我朝文愈盛，往往出前古。", "仲容生相門，璨然鳳凰羽。", "作鎮薄書閒，盈編金玉吐。", "牧之何足論，白也真爾汝。", "一朝解符歸，暫泊采江滸。", "肩輿過蓬蓽，高談辰及午。", "洗我塵坌聽，不覺歡欲舞。", "又如熟黄粱，連餐釋饑苦。", "昔聞鄭國公，片言戢狂虜。", "廟食配神宗，昭昭仲山甫。", "今逢族弟賢，家法中規矩。", "郎省寧淹回，往自結明主。", "不惟唐蕭家，繼踵登相府。", "請驅千里雲，時作三日雨。"]}