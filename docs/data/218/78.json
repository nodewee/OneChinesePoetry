{"author": "郭祥正", "period": "宋", "type": "诗", "title": "和姜伯輝見贈醉吟畫詩", "paragraphs": ["蒼崖一萬丈，中寫白玉泉。", "飛鳥度不得，而我長攀緣。", "洗盡心地垢，吟成元化篇。", "更復有何物，一樽當我前。", "忽逢姜伯輝，爽量涵水淵。", "開談了無跡，所得全於天。", "便欲脱青衫，泛我江東船。", "結交要終始，相忘復頽然。", "徑呼妙手畫，秋江霜景全。", "冰輪正卓午，照影無頗偏。", "誰能騎蹇驢，世路空流連。", "咄哉可以往，揮手從飛仙。"]}