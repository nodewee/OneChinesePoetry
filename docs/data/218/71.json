{"author": "郭祥正", "period": "宋", "type": "诗", "title": "送馬東玉朝散還朝", "paragraphs": ["秋空若明鏡，雲物瑩可數。", "臨高送遠發，况復瞰牛渚。", "崔嵬水帝宫，半出燃犀浦。", "橋基插波瀾，王氣逐龍虎。", "歸艎豈能留，兩漿幾欲舞。", "重光瞻舜日，羣材入天罟。", "聃聃馬東玉，松柏耐寒暑。", "五載佐吾邦，大匠善規矩。", "仁民而愛物，巨細各有補。", "宴閒集賓朋，風流照樽俎。", "能詩又敏速，往往造險語。", "交章久薦達，名聲動寰宇。", "胸中蟠虹蜺，行矣須一吐。", "伊予百無堪，投老尚好古。", "垂竿魚未食，茹蘗口忘苦。", "唯君最相知，稱謂等鮑庾。", "君歸我何適，形影守溪滸。", "時寄一行書，焦枯望霖雨。"]}