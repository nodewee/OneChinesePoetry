{"author": "郭祥正", "period": "宋", "type": "诗", "title": "雙泉軒贈太平守梁正叔", "paragraphs": ["開池得雙泉，因泉構華屋。", "池中種菱荇，池上列花竹。", "與春蘸新紅，遇風搖淨綠。", "輕鷗自飛舞，纖鱗隨出縮。", "操舟往江海，端憂龍蜃觸。", "卷衣入山林，而防虎狼欲。", "豈如一憑欄，俯仰快心目。", "朝吟吟有餘，暮醉醉不足。", "雙泉長涓涓，比公享天祿。", "公歸民懷公，聽我雙泉曲。"]}