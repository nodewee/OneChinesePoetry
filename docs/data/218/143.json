{"author": "郭祥正", "period": "宋", "type": "诗", "title": "怡軒吟贈番陽張孝子", "paragraphs": ["古云蜀道難，蜀道之難難於上青天。", "孝子尋親不辭遠，草蹻負米離番川。", "西從荆州望夔國，捫蘿躡石穿林巔。", "峽山愈深人跡絕，但聞悲風泠澗聲潺湲。", "汲溪鑽火行復餐，夜宿茅屋衣裳單。", "迴看江南路九千，一見歸客吞悲酸。", "寄聲吾母形骸安，慎勿爲語皮皴乾。", "涪州城西遇征蠻，城門防盜白晝關。", "撫膺仰天涕汍瀾，見親之難難於蜀道難。", "成都漸近心稍寛，踴躍可得瞻耆顔。", "父昔離家子方孕，子得見父今壯年。", "胡弗歸兮死敢請，慰我慈母心懸懸。", "三往三返又十載，孝子執轡方言還。", "番人聞歸競嗟喜，夫婦白首重團圓。", "誅茅立屋奉甘旨，陳侯篆榜名怡軒。", "春禽提壺助春飲，綵衣自舞春風前。", "腰金饌玉非我欲，但願眉壽雙松堅。", "朝熙熙，暮熙熙，誰將朱絲繩，奏我怡軒詩。"]}