{"author": "郭祥正", "period": "宋", "type": "诗", "title": "聽惠守錢承議談羅浮山因以贈之", "paragraphs": ["久憶觀滄海，喜君語羅浮。", "浮從會稽來，與羅相獻酬。", "誰欲通兩山，鐵橋跨山頭。", "笙簫響瑶臺，佛仙棲石樓。", "靈光燭商舶，七星被林幽。", "飛泉難悉名，異草香氣柔。", "危峰聚白鹿，深塢眠青牛。", "葛洪安期生，遺蹤尚綢繆。", "攀巔瞰海水，湛碧纔一甌。", "不見波濤翻，颶風駕龍虬。", "又云朱明天，飄然落遐陬。", "方廣吞五嶽，盤紆臨十洲。", "不得預封禪，自起烟雲羞。", "此理固莫測，勝境輸君遊。", "君語洗我耳，我詩瑩君眸。", "羅浮杳何許，爲我商聲謳。"]}