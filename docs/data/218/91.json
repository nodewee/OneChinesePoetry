{"author": "郭祥正", "period": "宋", "type": "诗", "title": "謝胡丞寄錫泉十瓶", "paragraphs": ["怜我酷嗜茗，遠分名山泉。", "兹山固多錫，泉味甘尤偏。", "幸遇佳客便，十缸附輕船。", "開缸潄清泠，不待同茗煎。", "想君民事休，時時造泉邊。", "入碾龍鳳碎，浮甌乳花圓。", "一啜未能止，七盃誇玉川。", "兩腋生清風，飛逐蓬莱仙。", "江心與谷簾，較之孰爲妍。", "欲報吾子惠，仍思陸生賢。"]}