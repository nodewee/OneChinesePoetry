{"author": "釋文珦", "period": "宋", "type": "诗", "title": "泊舟", "paragraphs": ["泊舟青林傍，日入風色莫。", "翩翩群鳥歸，各以類相聚。", "我生獨何爲，孤立寡良遇。", "落落天壤間，真如惠王瓠。", "苦吟復誰聽，直道遭時惡。", "齒豁眼已昏，鬒髮坐成素。", "躑躅中夜起，霑衣苦多露。", "仰視天一方，繁星不知數。", "故鄉何由返，年老忘歸路。", "良宵苦無悰，明朝又何處。", "餘生但迍邅，百念空回互。", "感激動悲歌，鄰舟還詬怒。", "吞聲入篷底，局促似罝兔。", "行役古所嘆，人生亦多誤。"]}