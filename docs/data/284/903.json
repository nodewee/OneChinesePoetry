{"author": "釋文珦", "period": "宋", "type": "诗", "title": "同諸友尋幽登飛來峰", "paragraphs": ["湖際山何限，飛來獨著名。", "玲瓏疑鬼鑿，崷崒自天成。", "猿去猶存洞，龍歸尚有泓。", "樹因含玉潤，泉爲煉丹清。", "桂子排空落，蓮花浥露擎。", "鷲形傳佛國，靈應動神京。", "翻譯賢人迹，稽留隠者情。", "脩藤垂萬歲，孤石記三生。", "夜講臺偏古，春風檜重榮。", "賓王辭可訊，慧理塔難平。", "客至心多戀，僧居慮自輕。", "躋攀雖詰屈，臨眺獨高明。", "觀闕雄三島，衣冠邁百城。", "東南且行在，西北待經營。", "溟漲無涯涘，江流但注傾。", "一時歸眼界，終古播詩聲。"]}