{"author": "釋文珦", "period": "宋", "type": "诗", "title": "尋幽宿隠者居", "paragraphs": ["先生巢許流，遠志在箕潁。", "由來天機深，遂使塵事屏。", "雲霾山徑長，草沒柴門靜。", "相逢冬日暮，共語寒夜永。", "照暝然枯松，漱泉𣂏暗井。", "虎嘯谷風生，猿啼霜月冷。", "潺湲瀑泉聲，寒亂高杉影。", "藐焉豁塵襟，頗若異人境。", "明朝還別君，尋幽過他嶺。", "他日擬重來，同采春山茗。"]}