{"author": "釋文珦", "period": "宋", "type": "诗", "title": "還山", "paragraphs": ["吾性本閒曠，素不喜城郭。", "而况賓主間，禮數相束縛。", "悵望西南山，佳氣日參錯。", "逸興不可羈，飄飄出籠鶴。", "翩然曳杖還，專意在一壑。", "時方孟夏初，衆花已零落。", "櫧林晚雪香，麥隴殘雲薄。", "谷深絕遊塵，苗田叫姑惡。", "幽人舊相知，一見心喜躍。", "謂言舊山畬，今猶可耕鑿。", "日夕共登臨，靡憚筋力弱。", "於焉得天真，畢志甘澹泊。", "初非傲軒冕，終又畏矰繳。", "置身聲利場，何如且行樂。", "纍纍北原上，萬古同寂寞。"]}