{"author": "釋文珦", "period": "宋", "type": "诗", "title": "北風行", "paragraphs": ["北風凜凜生祁寒，陰雲萬里何𩆓𩆓，羣木盡槁叶盡丹。", "日月迅駃猶飛湍，人間光景亦易殫。", "離家不如在家安，胡爲夫君乃遊般。", "自古共嗟行路難，摧輪折軸良可嘆。", "客中憂緒常萬端，何當對面同歌歡。", "願得此身生羽翰，與君相逐同鴛鸞。", "有懷未遂寧容寬，耿耿不寐遥夜闌。", "孤鴻求匹聲嘶酸，使我感物摧心肝。"]}