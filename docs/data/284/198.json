{"author": "釋文珦", "period": "宋", "type": "诗", "title": "哭李雪林", "paragraphs": ["昔者聞盧殷，頗爲世所推。", "讀書過萬卷，盡以資於詩。", "復聞孟東野，氣清而色夷。", "平生嗜章句，有甚於渴饑。", "二士舉無子，所學竟不施。", "昌黎爲買棺，又作銘墓辭。", "相去五百年，雪林酷似之。", "春谷古人徒，生死相維持。", "亦爲立佳城，著文樹穹碑。", "林兮信不忘，千載修名垂。"]}