{"author": "釋文珦", "period": "宋", "type": "诗", "title": "風雨", "paragraphs": ["晚來江上天不分，老蛟吐氣成江雲。", "夜半大風飄屋瓦，頃刻簷間雨如瀉。", "柴門緊閉不敢開，漸聞水聲到床下。", "開門處處聞啼號，盡說浪頭三尺高。", "室廬漂蕩無處所，妻孥大半隨波濤。", "江市一時爲沮洳，急打行包入山去。", "通衢沆漭不可行，歷盡西山豺虎路。", "但願自今風雨調，無復破塊與鳴條。"]}