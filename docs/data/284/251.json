{"author": "釋文珦", "period": "宋", "type": "诗", "title": "重會馨桂山", "paragraphs": ["桂山吾友于，壯歲即相親。", "跌宕去鞿縶，出語必驚人。", "倏爾罹世難，東西各全身。", "十年不相逢，有若參與辰。", "偶乘霅舟來，見翁西澗濱。", "相對恍如夢，彼此白髮新。", "抵掌話疇昔，故情一何真。", "遺我白雪章，字字無埃塵。", "長歌山水中，鏗鈜驚鬼神。", "胡爲又當別，繾綣難具陳。", "風前一回首，寒波渺無津。", "他時定相思，題詩附雙鱗。"]}