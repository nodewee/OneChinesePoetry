{"author": "釋文珦", "period": "宋", "type": "诗", "title": "聽野老所言", "paragraphs": ["衰翁卧病山之阿，東村沈老來相過。", "首言年饑苦無備，次說時政多煩苛。", "其間數事盡切己，具有本末非差訛。", "農家累世服畎畝，此外寧復知其他。", "世道愈變俗愈薄，天意亦復相折磨。", "舉貸養蠶不收繭，盡瘁耕耨田無禾。", "千瘡百孔正難補，前月里正來催科。", "家貧乏錢辦酒食，賣却養命雙種鵝。", "昨朝縣吏又追喚，真如鳥雀遭網羅。", "兒女啼號顧弗及，心如亂絲頭緒多。", "西鄰寡婦更可念，譬彼壞木無枝柯。", "饑寒交煎絕生意，母子牽挽沈於河。", "句句皆從痛腸出，語罷涕泣俱滂沱。", "民之多艱有如此，於乎彼蒼其奈何。"]}