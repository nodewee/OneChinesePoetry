{"author": "釋文珦", "period": "宋", "type": "诗", "title": "事君盡忠行", "paragraphs": ["爲子當盡孝，事君當盡忠。", "凡人不知此，斯與犬豕同。", "臣子固貞亮，君父或顓蒙。", "乃知守忠孝，亦繫於遭逢。", "比干忠以戮，申生孝而終。", "忠戮得稱仁，孝終宜曰恭。", "古今每如此，片言安可窮。", "炳然垂竹帛，于以開盲聾。", "所遭雖若彼，力行誠在躬。", "於焉二本立，足爲百行宗。", "忠孝苟純至，聞望當昭融。", "此理亙萬世，來者能無從。"]}