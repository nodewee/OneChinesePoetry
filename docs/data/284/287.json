{"author": "釋文珦", "period": "宋", "type": "诗", "title": "有美一人行", "paragraphs": ["有美一人閑且都，天然自與常人殊。", "奔逸絕塵遺步趨，宛在大海之東隅。", "珠宮貝闕非凡居，鮫綃被體雲霞裾。", "朝乘一鶴暮雙鳬，往來圓嶠仍方壺。", "所交皆古真仙徒，赤松羨門及麻姑。", "共論妙道得道樞，天地萬物指馬如。", "人間歲月良易徂，別來眼暗齒髮疎。", "山可泐兮海可枯，相思之念無時無。", "示好亦有明月珠，藏之懷袖不敢沽。", "屢欲致之乏飛魚，側身東望空躊躇。"]}