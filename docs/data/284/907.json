{"author": "釋文珦", "period": "宋", "type": "诗", "title": "閒居多暇追敘舊遊成一百十韻", "paragraphs": ["予生駑且鈍，良御謾加鞭。", "蹇步常居後，長途靡克前。", "於焉辭里塾，竟爾向林泉。", "魯誥方擩嚌，真乘又賾研。", "孳孳羞愒日，矻矻自窮年。", "靈嶽言猶在，天台筆已專。", "玄珠因象得，祖印以心傳。", "終覺符深妙，初非離簡編。", "連環資講貫，涵泳藉詩篇。", "斷斷無他技，愔愔合自然。", "從來憎繫屬，其肯望陶甄。", "謬忝諸公識，常推衆客先。", "歲時頻問勞，旦夕競招延。", "有意行方外，因思去日邊。", "書探禹穴古，鑑入賀湖漣。", "巖壑爭奇秀，涇溪互屬聯。", "鄞江浮汗漫，雪竇踏雲煙。", "曠望方壺表，高躋太白巔。", "石橋誇聖所，華頂歷星躔。", "羽洞僊蹤秘，丹丘地勢偏。", "搘筇踰絕嶠，杭葦下中川。", "秋蕩懷康樂，春池憶惠連。", "尋猿過翠壁，訪鶴列青田。", "古郡名存栝，仙都頂有蓮。", "江峰何嵂崒，馮嶺足迍邅。", "建涉東閩劇，茶從北苑煎。", "武夷循窈窱，九曲愛回漩。", "境接三山勝，名隨歷代遷。", "層巒無間斷，一水自蜿蜒。", "雪皷何深秀，滄溟可泝沿。", "衣冠常繼踵，魚蟹不論錢。", "正欲登衡霍，無端信杜鵑。", "遊情方稍稍，歸思忽翩翩。", "玄笠纔加首，青藜亦在肩。", "未窮交廣際，俄返浙淮埏。", "姑蔑墟難辨，金華洞可穿。", "爛柯人已往，起石事堪箋。", "新定人民質，桐廬物象妍。", "閒詢吟士室，重扣釣臺舷。", "風壤連吳越，雲山異隴汧。", "富春聊憇止，古霅又周旋。", "二水來天目，千峰列地𤲬。", "麥畦螽揖揖，桑野蠋蜎蜎。", "湖石偏求潤，山茅競摘鮮。", "毘陵季子邑，陽羨蜀僊佃。", "惠阜泉宜瀹，侯堂檜不蹎。", "醜梨生槜李，佳紙出由拳。", "漸聽華亭鶴，將求瀚海鱣。", "闔廬當日霸，郛郭入門堅。", "許越夫差誤，逃吳太伯賢。", "唯應希范蠡，不必慕成鱄。", "鐵甕州形固，金陵王氣宣。", "山回石頭壯，江下海門遄。", "南北茲爲限，英雄孰解填。", "千齡難致詰，六代自相挻。", "極目傷京汴，懸情比澗瀍。", "未歸文武業，猶慕蟻羊羶。", "今古雖興廢，山川但幅𢄙。", "地多秦漢迹，碑少晉唐鎸。", "題詠詩三百，經行路四千。", "豺狼頻犯軛，蛟鰐屢驚船。", "曉發蒙霜露，宵投閲望弦。", "往來唯適興，遊戲豈離禪。", "身外無餘嗜，行中頗自便。", "雲山期浪跡，輦寺迫充員。", "唯曰通宗說，何曾問陌阡。", "短長皆以度，輕重必於權。", "苦節貞徒爾，讒人不舍旃。", "菲萋成貝錦，海嶽起埃涓。", "事變安能測，冤深豈易湔。", "采苓空自賦，齧檗竟誰憐。", "悲寢難成夢，愁餐不下咽。", "中心誠匪石，直道信如絃。", "白首將沈穽，丹忱遂格天。", "釋然消怨結，劃爾脫拘攣。", "彼舌知何用，吾生固獨全。", "青雲非所覬，白日且高眠。", "頗覺閒情逸，渾無俗累牽。", "餘生今老矣，此地盍終焉。", "杖爲看山拄，裳因涉澗褰。", "祇堪朋鹿豕，庶免懼鷹鸇。", "于以存吾拙，休教謂我儇。", "淺深隨象兔，飛躍任魚鳶。", "門小無三逕，居幽止數椽。", "調琴新得譜，坐客舊無氈。", "旨蓄常留甕，胡麻或滿篅。", "但令山在目，肯顧雪盈顛。", "野飯忘精鑿，山肴略豆籩。", "未嘗嫌菲薄，自足養衰孱。", "陋室茅充瓦，寒衣艾當綿。", "冷非塵境外，靜是悟因緣。", "盡棄殘書帙，唯留古硯甎。", "雲歸多在樹，泉落自成淵。", "孤鶻翻霄健，羣猱上木獧。", "水邊梅的皪，雨際竹嬋娟。", "貞勁期松柏，芳馨尚葯荃。", "草間龍腦出，木末兔絲懸。", "澹若忘吾我，蕭然去糾纏。", "已能齊指馬，豈復記蹄筌。", "元自師調御，還曾訊偓佺。", "無心方契佛，有藥未爲仙。", "置窟嗟毚兔，遺身愛蛻蟬。", "岸登當捨筏，卜妄不須篿。", "覓句歸陶謝，觀空體竺乾。", "性天宜爽朗，戒月要孤圓。", "病起形神改，年加膂力愆。", "齒疎亡兩版，面瘠露雙顴。", "百歲人應少，諸塵相盡捐。", "客來歌九辨，僧至說三玄。", "白石常同煮，青葵亦共搴。", "虛懷本無取，那得更悁悁。"]}