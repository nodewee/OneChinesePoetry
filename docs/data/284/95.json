{"author": "釋文珦", "period": "宋", "type": "诗", "title": "大水後作", "paragraphs": ["田家望西成，彌月雨霖霔。", "流潦迷川澤，秔稻盡漂淤。", "牛犬奔崇丘，雞亦栖高樹。", "室廬畢沈沒，野老無歸處。", "大家還急租，官中未蠲賦。", "妻子多轉徙，天高不可籲。", "但願吾皇知，聖恩加咻噢。", "下詔發倉廩，賑卹散紅腐。", "不唯赤子活，亦使根本固。", "八表皆歸仁，萬歲永終譽。"]}