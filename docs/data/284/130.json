{"author": "釋文珦", "period": "宋", "type": "诗", "title": "喜雪", "paragraphs": ["北風吹同雲，慘澹日已夕。", "枕上聞霰零，須臾映窗白。", "曉來籬戶間，平地忽過尺。", "羣峰靜繚繞，彌望無寸碧。", "棲鳥噤不鳴，空山斷行跡。", "古木摧危梢，荒崖失奇石。", "瑞色徧天壤，膏潤歸宿麥。", "螟蟊深入地，沴氣亦消釋。", "豐年信可占，豈復憂民食。", "野老不知寒，歡聲動阡陌。", "聊作喜雪歌，仰謝天鈞力。", "歌長遣誰和，寫寄西峰客。"]}