{"author": "釋文珦", "period": "宋", "type": "诗", "title": "過野人居", "paragraphs": ["閒人無外事，飯餘聊散策。", "路逢一老翁，疑是避秦客。", "招携過別墅，茅茨翳桑麥。", "唯聞雞犬聲，了無車馬跡。", "自言入山來，居然長兒息。", "身將雲木親，志與風塵隔。", "屋邊種桃李，無言花自拆。", "原上耦耕人，將非是沮溺。", "遺世乃全真，何爲牽物役。", "從此數相尋，幽期竟難易。"]}