{"author": "釋文珦", "period": "宋", "type": "诗", "title": "讀韓非子", "paragraphs": ["非本韓國諸公子，胡乃人形心蝮虺。", "身既入秦而媚秦，肆無忌憚浮商李。", "狂言著書三十篇，讀者能無汙脣齒。", "且言仁義不足用，唯有嚴刑堪致治。", "斯言豈足稱人言，反悖經常滅天理。", "助秦爲虐猶庶幾，名教不容良可耻。", "昔者韓虔嘗篡晉，遠遡其源固應爾。", "吾欲火書而人人，周孔之道不如是。"]}