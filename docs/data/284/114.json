{"author": "釋文珦", "period": "宋", "type": "诗", "title": "夏雨應禱", "paragraphs": ["當夏而閔雨，百神靡不宗。", "精誠既上達，所願神輒從。", "觸石忽生雲，初亦無多濃。", "東風借其力，斯須滿諸峰。", "稍久彌六虛，油油復溶溶。", "炎歊化清涼，密布難知重。", "雷電發靈響，潭湫起飛龍。", "甘霔岡不周，非止千里封。", "槁苗浡然興，連疇遂芃芃。", "焚香拜天賜，歡聲徧羣農。", "當書大有年，賦食皆足供。", "公私有餘羨，露積如崇墉。", "誓言爲酒醴，報祀於秋冬。", "降福宜孔皆，萬國稱時雍。"]}