{"author": "釋文珦", "period": "宋", "type": "诗", "title": "重題郭文廟", "paragraphs": ["嘗聞郭文舉，雅志在山林。", "內以道自勝，不爲外物淫。", "人皆戀妻子，先生獨幽尋。", "人皆厭輕肥，先生無衣衾。", "人皆覬榮達，先生甘陸沉。", "世道既難言，先生示如瘖。", "懷寶終不售，熟識先生心。", "身與豺虎鄰，豺虎不敢侵。", "溫嶠何所聞，比公於展禽。", "更歷數百年，尚爲人所欽。", "或以神事公，置廟青山岑。", "歲時致牲醴，諒非公所歆。", "我來吊遺像，顧瞻一長吟。", "公儻察余衷，泠然御風臨。"]}