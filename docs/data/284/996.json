{"author": "釋文珦", "period": "宋", "type": "诗", "title": "華陰有山行", "paragraphs": ["華陰有山，上與天齊。", "仰望莫及，雲煙朝隮。", "人迹罕到，群仙所棲。", "餐食沆瀣，乘駕虹霓。", "下視萬國，大倉一稊。", "我欲從之，恨無飛梯。", "何當遭逢，授以刀圭。", "俾我服餌，妙合天倪。", "髮白而黑，齒落而兒。", "身復少彊，靡資提携。", "一息萬里，匪拘東西。", "蓬瀛閬苑，嬉遊忻忻。", "納交松喬，誓無乖暌。", "得玄秘道，終然弗迷。"]}