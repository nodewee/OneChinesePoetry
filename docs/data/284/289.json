{"author": "釋文珦", "period": "宋", "type": "诗", "title": "苕霅歌", "paragraphs": ["昔聞兩溪水色異，苕清霅渾猶渭涇。", "又聞發源自天目，懸高墜峻如建瓴。", "日夜滾滾流不止，盡過白蘋紅蓼汀。", "流入太湖不復辨，挹之但聞魚鼈腥。", "堪笑人生亦如此，百年汲汲勞其形。", "到頭富貴亦何用，一卧泉下無由醒。", "爭似漁翁扁舟獨往最脫灑，七十二峰相對長青青。"]}