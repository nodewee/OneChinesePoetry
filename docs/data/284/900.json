{"author": "釋文珦", "period": "宋", "type": "诗", "title": "剡源山房", "paragraphs": ["茅屋小於船，寒宵此會偏。", "苦吟因靜得，幽思與閒便。", "斷壁棲雲氣，虛窗閉篆煙。", "帖殘重補畫，琴老不勝絃。", "畫軸塵爲古，茶鑪火自然。", "細泉膠莧腹，凍鶴墮松巔。", "石皷鳴如磬，甆缾色類鉛。", "雪明燈焰減，風遠漏聲傳。", "鼠黠窺人走，僮頑背客眠。", "骨清神欲脫，興逸語猶顛。", "野性終應在，浮名豈足纏。", "欲從支遁隠，未有買山錢。"]}