{"author": "釋文珦", "period": "宋", "type": "诗", "title": "重阜崔嵬行", "paragraphs": ["重阜何崔嵬，遥瞻北邙路。", "曠野無人居，高低盡丘墓。", "不知古與新，落落似棋布。", "下有荒草叢，上有白楊樹。", "樹頂嘯鴟鳶，草根穴狐兔。", "嗟哉昔爲人，妻子相愛慕。", "豈知易殂落，到此長別處。", "天地雖好生，安能蹔留駐。", "夜臺杳冥冥，千載竟不曙。", "託身同草木，坐受螻蟻蠹。", "衣冠變成塵，精靈自相語。", "親戚不重過，他人豈能顧。", "聽我蒿里歌，年命如朝露。"]}