{"author": "釋文珦", "period": "宋", "type": "诗", "title": "祭坦仲履", "paragraphs": ["仲履真吾徒，敏慧出流輩。", "比玉無纖瑕，方珠絕微纇。", "子心如秋月，皎皎長不昧。", "子身如閒雲，出處極自在。", "相從逾十年，不見時俗態。", "愛子靜而文，喜子和而耐。", "語子以玄微，一一能領會。", "今子隔重泉，使我增感慨。", "酌彼清澗泉，爲子供一酹。", "魂氣誠有知，歆監儼如對。"]}