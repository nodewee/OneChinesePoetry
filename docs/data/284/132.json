{"author": "釋文珦", "period": "宋", "type": "诗", "title": "曉步十韻示山友", "paragraphs": ["隠居絕他營，曉步緣澗壑。", "水深魚影閒，林密鳥聲樂。", "晴空極清明，孤雲何住著。", "原窮得危磴，路轉見橫彴。", "嘯響空谷傳，吟情古靈覺。", "所遇皆隠淪，論心遺厚薄。", "在山無小草，忘世勝大藥。", "餘生豈須計，此興諒非錯。", "其適在閒曠，何用嫌落魄。", "書此以告君，狂言君勿噱。"]}