{"author": "釋文珦", "period": "宋", "type": "诗", "title": "寄教西岑", "paragraphs": ["西岑我同流，常惜會面疏。", "秋深來舊京，一嘗造君廬。", "感君故情深，館我於恬虛。", "十日更倡酬，閒蹤頗虛邪。", "人事那好乖，扁舟賦歸與。", "茫茫烟水隔，無使堪寄書。", "萬玉森篔簹，孤峰麗芙蕖。", "掛夢於其間，栩栩復蘧蘧。", "以我常思君，知君亦思予。", "何時重携手，使此菀結舒。"]}