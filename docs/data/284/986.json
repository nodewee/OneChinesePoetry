{"author": "釋文珦", "period": "宋", "type": "诗", "title": "悠悠荒路行", "paragraphs": ["悠悠荒路間，能使客心惻。", "千里無居人，茫茫但蓁棘。", "東西失蹊徑，南北迷阡陌。", "室廬盡空虛，墳壟皆發掘。", "日行畏虎狼，夜卧憂盜賊。", "今日狐兔場，當年帝王國。", "興亡故常理，何爲至斯極。", "淚下如流泉，潸潸自沾臆。", "否泰恒相代，乘時聖明出。", "垂衣成至治，天下定于一。", "四夷奉琛贄，萬國尊王室。", "禮樂復興行，流離再安集。", "鷄犬聲相聞，田疇富黍稷。", "徵以鴻鴈詩，於焉在中澤。"]}