{"author": "釋文珦", "period": "宋", "type": "诗", "title": "爲脩樗作歌", "paragraphs": ["我愛巖間古樗櫟，蔽日參雲過千尺。", "樵蘇來往作陰凉，不爲風霜變顔色。", "匠氏入林持斧斤，材無大小皆選掄。", "豫章楩楠豈復有，獨以無用全其身。", "山僧因得養生理，故以巖樗自爲比。", "只把樛枝庇本根，肯誇美幹招殘毀。", "幽人志士當勿疑，聽我朗誦巖樗詩。", "縱爲梁棟或易撓，巖下清風無盡時。"]}