{"author": "釋文珦", "period": "宋", "type": "诗", "title": "紀事", "paragraphs": ["庸賈狗鼠輩，齷齪無足觀。", "少小爲博徒，狹斜恣遊般。", "憑附椒房寵，濫吹於王官。", "匿罪而言功，虛聲尚欺謾。", "以之致鼎貴，真如沐猴冠。", "擅命十五年，肆毒侔蠑蚖。", "仁脈爲之絕，善類爲之殫。", "納侮於北鄰，徵盟日囂讙。", "兵戈滿四海，天步極艱難。", "鄂漢距江淮，列郡多創殘。", "人命若菅蒯，聞之心膽寒。", "王家急軍食，耕者不得餐。", "罪大已難逭，猶思揜其奸。", "駕言督諸軍，翺翔向江干。", "小器不自量，妄冀於曹瞞。", "潛欲移帝室，微辭啟其端。", "賢哉夏金吾，直氣生忠肝。", "立欲碎其首，無奈師旅單。", "姦謀既已洩，跼蹐方自歎。", "畏誅竟宵遁，鴞鵩鎩羽翰。", "逆賊幸屏迹，宗社得再安。", "勤王畢雲會，聖慮行小寬。", "祖宗德澤深，國體宜無瘢。", "指日恢中原，以盡萬國歡。"]}