{"author": "釋文珦", "period": "宋", "type": "诗", "title": "岞崿山", "paragraphs": ["岞崿多奇觀，人疑是假山。", "松亭藏霧黑，苔壁上雲斑。", "棧閣凌空險，巖棲履石艱。", "鶴眠庭樹穩，僮汲井泉慳。", "鐘磬青冥上，香燈杳靄間。", "志圖曾舊覽，題詠未經刪。", "疊嶂森南面，雙溪轉北灣。", "飛橋攔水斷，古邑带烟閒。", "猿嘯穿林遠，樵聲過嶺巒。", "客尋清梵至，僧背夕陽還。", "我亦頻來此，柴門不要關。"]}