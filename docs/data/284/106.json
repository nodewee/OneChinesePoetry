{"author": "釋文珦", "period": "宋", "type": "诗", "title": "先雲洲訪予於萬玉歸而寄詩因用其韻", "paragraphs": ["曉行竺山心，草露濡衣襟。", "稽留雖在眼，謝客難重尋。", "靈木逾千齡，斤斧日見侵。", "侵伐殊未已，使我老氣瘖。", "雅樂寖不作，滿耳侏離淫。", "野性羞雷同，自爲梁父吟。", "疵賤苦無力，安能變夷音。", "畏塗不可行，林下甘陸沈。", "世道已如此，懷抱那易禁。", "獨愛古桂林，歲晚猶森森。", "此桂亦未保，慨歎良又深。"]}