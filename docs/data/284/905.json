{"author": "釋文珦", "period": "宋", "type": "诗", "title": "馮深居挽詞", "paragraphs": ["天地一深翁，匡廬氣所鍾。", "親傳厚齋業，優得考亭宗。", "勁節霜崖竹，高標雪嶠松。", "滄溟含雅量，干莫避辭鋒。", "元老皆知敬，憸夫獨不容。", "畏塗嘗跌足，道院蹔潛縱。", "冤白州麾晚，身亡奠斝重。", "魂應歸帝所，人盡哭堂封。", "有道存方冊，無名上景鐘。", "死生今隔異，湖海昔過從。", "芻束無繇致，愁凝五老峰。"]}