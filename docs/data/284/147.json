{"author": "釋文珦", "period": "宋", "type": "诗", "title": "秋夜感懷", "paragraphs": ["秋山夜無人，蟲在草根泣。", "明月照高林，虛窗風露入。", "生年四十餘，萬事未有立。", "東西岐路間，終歲常汲汲。", "雙親死經年，宅兆久完葺。", "兄弟亦貧窶，於此不暇給。", "回首思故園，愁雲滿原隰。", "交朋閲千百，存者已無十。", "顧我枯槁姿，奈此短景急。", "終宵不成寐，起坐千慮集。", "至人乃忘情，效慕安可及。", "唯作無生觀，去此衣袖濕。"]}