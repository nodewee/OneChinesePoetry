{"author": "釋文珦", "period": "宋", "type": "诗", "title": "題履道兄古松圖", "paragraphs": ["屏間何人畫四松，高標半在烟雲中。", "人來盡作真松看，槎枒古怪勢不同。", "一株連蜷如老龍，曾見於康廬窈窱之深峰。", "兩株橫斜蒼黛色，曾見於鴈蕩高寒之絕壁。", "最西一株更奇特，老來昏耄記不得。", "想得當初落筆時，名山洞府徧尋思。", "細將覽勝探幽興，暗寫凌霜傲雪姿。", "古來畫者雖無數，少有人能得真趣。", "畢宏韋偃骨已寒，今日此圖堪獨步。", "主人勸我爲作歌，才薄無奈此圖何。", "疾書一百六十字，勿笑迫促無委佗。"]}