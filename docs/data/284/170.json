{"author": "釋文珦", "period": "宋", "type": "诗", "title": "遊仙  其六", "paragraphs": ["青峰萬仞高，雲路多盤紆。", "松柏冬不凋，懸溜成石膚。", "上有逍遥天，元心與道俱。", "長揖謝塵凡，放情常晏如。", "唯服玉石脂，千年貌不枯。", "命我登仙壇，壇名號玄都。", "天風起西極，日月生東隅。", "神仙遞升降，鸞鶴相號呼。", "拍肩友洪崖，揮手招麻姑。", "流目極昭曠，使我隘九區。", "山中有至樂，功名焉足圖。"]}