{"author": "釋文珦", "period": "宋", "type": "诗", "title": "問李篔房疾", "paragraphs": ["篔翁非時流，溫然古君子。", "我雖異教人，臭味略相似。", "四月不見翁，相望隔煙水。", "石壇忽來前，言翁乖攝理。", "真體本無病，請說病原委。", "乃知爲蒼生，常欲致平治。", "神明所扶持，厥疾自衰已。", "秋日定拏舟，賀翁勿藥喜。", "既爲蒼生病，須爲蒼生起。", "比壽於廣成，與宋相終始。"]}