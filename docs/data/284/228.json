{"author": "釋文珦", "period": "宋", "type": "诗", "title": "冬日山中遣興", "paragraphs": ["始見迎秋氣，又復換玄律。", "寒山何蕭蕭，飄風何弗弗。", "雙丸遞隠見，百齡信超忽。", "慨念同遊人，大半成異物。", "吾年亦云衰，逾六已望七。", "不唯齒髮變，舊聞盡遺失。", "死生無定據，萬事難固必。", "且以永今朝，奚須計明日。", "息影入山林，曾不厭深密。", "賢哉龐德公，萬世稱隠逸。"]}