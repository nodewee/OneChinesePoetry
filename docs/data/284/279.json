{"author": "釋文珦", "period": "宋", "type": "诗", "title": "哭立虛舟", "paragraphs": ["虛舟我良友，生平快冥搜。", "放迹江湖間，自與造物遊。", "憶昔仗短筇，訪我竺峰頭。", "貽我選體詩，得法於曹劉。", "因之與定盟，有若膠漆投。", "出處雖小殊，夢寐常相求。", "是乃以神交，真如持遠儔。", "有力負舟去，迅速不少留。", "易寘於涼池，亦善爲舟謀。", "我獨念故情，涕淚如泉流。", "些舟以此詩，舟亦能聽不。", "舟或不吾聽，吾淚終難收。"]}