{"author": "釋文珦", "period": "宋", "type": "诗", "title": "遊興  其二", "paragraphs": ["閒人無所管，扶藜散幽步。", "古路絕遊塵，霜林葉自雨。", "坐石聽流泉，頗得空寂趣。", "雲外巢居子，邂逅兩相遇。", "語久各忘還，見月出深樹。", "彼此無滯情，忽散同烟霧。", "歸來夜已深，山衣浥清露。", "隤然竟終夕，不復脫芒屨。", "鐵鐘驚夢回，斗轉東方曙。", "重欲見巢居，雲深無覓處。"]}