{"author": "釋文珦", "period": "宋", "type": "诗", "title": "爲先雲洲賦塵外地", "paragraphs": ["狂賈何人斯，曾莫犬豕若。", "包藏竊國機，直爾棄天爵。", "逆罪浮草莽，盜術逾跖蹻。", "殛死於荒陬，厲肉不中臛。", "竄賊亦云晚，帝脈以微弱。", "倉扁皆拱手，神聖難救藥。", "興亡誰召之，禮樂至銷鑠。", "兵戈滿天地，騰沸猶鼎鑊。", "億萬蒼生命，枕藉委溝壑。", "寰中蕩無章，吾徒曷棲託。", "頼有塵外地，猶堪遂飛躍。", "泉石盡清奇，烟霞地參錯。", "有客賦歸來，楸枰見高著。", "真是離聲名，非唯解纓絡。", "山心極閒曠，雲蹤忘住著。", "長歌松月高，晏坐林花落。", "游衍狎漁樵，追隨任猿鶴。", "他年四方志，此日三生約。", "終逃小草譏，嘉遯自成樂。", "於焉以求志，爲記良不惡。"]}