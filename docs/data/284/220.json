{"author": "釋文珦", "period": "宋", "type": "诗", "title": "山居答客問", "paragraphs": ["富貴有何好，祇以勞其形。", "吾居在山林，四體常安寧。", "寒緝沼中荷，饑斸松下苓。", "蒼苔沒幽徑，白雲度疎櫺。", "明月石上看，清風枕間聽。", "滅惑生智焰，破塵出空經。", "真如寐而寤，亦若醉而醒。", "此外非吾事，眡之等浮萍。", "誓不出籬戶，期以終頹齡。", "君如不吾信，重當問山靈。"]}