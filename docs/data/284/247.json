{"author": "釋文珦", "period": "宋", "type": "诗", "title": "贈同志", "paragraphs": ["我本無生儔，涉有乖素願。", "百年直寄耳，倏忽如過電。", "猶記學語時，老色遽滿面。", "富貴非所希，吾道在貧賤。", "往事絕尋思，殘生喜彊健。", "忘機有白鷗，消日頼黄卷。", "今辰扶杖出，窮探不知倦。", "與子偶相逢，抵掌說嘉遯。", "同歌紫芝曲，共飽青精飯。", "世人不相知，心通亦何悶。"]}