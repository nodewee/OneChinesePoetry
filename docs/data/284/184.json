{"author": "釋文珦", "period": "宋", "type": "诗", "title": "道狹踟躕行", "paragraphs": ["道狹難並車，相逢苦踟躕。", "踟躕將何念，所念在康衢。", "康衢平如砥，八達無斜迂。", "君子之所履，所履常虛邪。", "折旋應規矩，永矢無越踰。", "有時亦壅底，久之還廓如。", "狹道殊徑捷，小人所爭趨。", "夙夜不遑止，草露多沾濡。", "勢利迭相傾，旋踵成遷渝。", "迷眩不知返，逝將致淪胥。", "康衢吾所遵，狹道吾所吁。", "遄車返山林，守一以自娛。", "大道既凋喪，安能復區區。"]}