{"author": "釋文珦", "period": "宋", "type": "诗", "title": "酬清苕恭仲溫見寄舊詩追誌於此", "paragraphs": ["吾生苦疎拙，不解謀此身。", "輾轉常寄食，短褐如懸鶉。", "徒御捨之去，往往嫌我貧。", "達交亦良多，安能强相親。", "唯有湖濱山，於我如故人。", "日夕與之對，澹然忘主賓。", "仲溫我同流，道我此意真。", "新詩遠相寄，可以書諸紳。", "何時到清苕，相携采白蘋。"]}