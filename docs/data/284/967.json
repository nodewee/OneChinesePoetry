{"author": "釋文珦", "period": "宋", "type": "诗", "title": "得兩金鋪乃秦漢門物以充水滴因作歌", "paragraphs": ["弁翁挽我入吟廬，示以秦漢雙金鋪。", "摩挲已覺銅腥盡，色如朱砂赤模糊。", "翁說多年棄中野，野人視之猶土苴。", "我心輒愛收拾歸，用配魏臺銅雀瓦。", "渟泉於中淺且清，玄穎由此生光晶。", "老夫生來亦好古，多翁於古能留情。", "阿房建章渺無所，此鋪獨入文房譜。", "資翁濡翰寫詩詞，千古遺音流樂府。"]}