{"author": "釋文珦", "period": "宋", "type": "诗", "title": "過賈似道葛嶺舊居", "paragraphs": ["順逆人獸心，成敗翻覆手。", "鬼神不相容，子孫豈能守。", "昔者過此門，歌鐘會羣醜。", "今者過此門，闐然已豐蔀。", "羞死滿院花，顰殘數株柳。", "空室走鼪鼯，荒池長蝌蚪。", "轉眼即淒涼，况復百年後。", "積釁多自戕，盛德斯可久。", "富貴如浮埃，於身竟何有。", "爲謝高明人，非義慎勿取。"]}