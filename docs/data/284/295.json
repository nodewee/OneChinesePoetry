{"author": "釋文珦", "period": "宋", "type": "诗", "title": "周草窗吟藁號蠟屐爲賦古語", "paragraphs": ["嘗聞阮孚心好屐，對客蠟之手不釋。", "閒暢非唯時所推，千載嘉名猶著白。", "弁山山陽有吟翁，嗜詩亦與嗜屐同。", "盡將書傳資詩用，字字句句加磨礱。", "萬象一時供掇拾，大翫於詞成鉅集。", "還將蠟屐以自名，吾知清尚人難及。", "尚喜江湖有此翁，此詩此屐當無窮。"]}