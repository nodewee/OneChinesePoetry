{"author": "釋文珦", "period": "宋", "type": "诗", "title": "白日苦短行", "paragraphs": ["白日常苦短，無方使遲延。", "始見出暘谷，忽已沈虞淵。", "迫促於生人，無一能永年。", "豐質成槁項，鬒髮變華顛。", "雞鳴逐聲利，夜分未遑眠。", "奄化同草木，沒沒歸重泉。", "或復自超放，導引求神仙。", "喬松在何許，亦若茫昧然。", "必當實根祗，塵物皆棄捐。", "德性貴純正，文華在昭宣。", "道與天地準，萬古唯聖賢。", "景行不可忘，抒情爲此篇。"]}