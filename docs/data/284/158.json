{"author": "釋文珦", "period": "宋", "type": "诗", "title": "昨日出城南行", "paragraphs": ["昨日出城南，戰陣如雲屯。", "兵刃欲相接，殺氣方騰掀。", "黄塵塞天地，日月爲之昏。", "壯士仗忠義，不忘喪其元。", "奮然爲前驅，誓報明主恩。", "卒伍皆賈勇，翕合無異言。", "唯欲紓禍難，豈辭屬櫜鞬。", "元戎既啟行，旌旆交繽繙。", "謂當奏凱還，受爵效屏藩。", "衆寡力不侔，傍復乏外援。", "戰久俄敗衂，靡聞鉦皷喧。", "軍中紀律嚴，致死無敢奔。", "全師同陷沒，千萬無一存。", "肢體膏草莽，血流成川源。", "國雖加恤典，莫能返其魂。", "白骨蔽四野，鬼哭多煩冤。", "懷哉唐虞君，大德罔虧騫。", "垂衣成至治，萬國皆晏然。", "齊威雖霸主，亦頼仲父賢。", "九合不以兵，仲尼所稱傳。", "兵乃不祥器，聖賢嘗戒旃。", "人苟服其仁，斯亦何用焉。"]}