{"author": "釋文珦", "period": "宋", "type": "诗", "title": "月夜聽琴歌", "paragraphs": ["石床定起夜方中，爲豁幽興開房櫳。", "吳天潔凈無雲蹤，萬里一色磨青銅。", "明月皎皎行虛空，穿松透竹光玲瓏。", "猛虎忽嘯茅屋東，林樹葉葉皆生風。", "壯哉宿客清溪翁，對月與我調絲桐。", "不拘商羽徵角宮，五音迭奏意無窮。", "希聲一一關天聰，天神下假山鬼從。", "玄鶴抃舞節奏同，延頸舒翼多儀容。", "嘗聞雅樂與政通，乃知此語非顓蒙。", "更漏欲徹曲未終，西鄰忽打五鼓鐘。", "溪翁憶著溪頭蓬，抱琴歸去還怱怱。", "願翁重來勿棄儂，儂欲共爾論心胸。"]}