{"author": "釋文珦", "period": "宋", "type": "诗", "title": "同友行山逢隠僧語", "paragraphs": ["我本忘世人，有志在巖穴。", "欣逢會心友，提携步林樾。", "雲中野僧居，樹梢清磬發。", "不憚登陟勞，遂得造石窟。", "門前羃蘿蔦，座後翳松栝。", "結草爲三衣，降龍在一鉢。", "問我從何來，執手道契闊。", "食我青精飯，語我頗諄切。", "教我去衆巧，使我守一拙。", "我誠服其言，畢志不敢越。", "他年定依止，相與定晚節。", "萬事盡棄捐，飲澗茹薇蕨。"]}