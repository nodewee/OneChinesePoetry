{"author": "釋文珦", "period": "宋", "type": "诗", "title": "嵬嵬山石行", "paragraphs": ["山石何嵬嵬，孤松何薿薿。", "其大踰百圍，其高過千尺。", "廣厦需梁棟，求之若匪克。", "梓人一以視，斤斧見促迫。", "牛夫競牽輓，輸入王侯宅。", "觀者如堵牆，靡不重嘉惜。", "鏤刻以爲工，丹青以爲飾。", "巍然在雲霄，七貴所棲息。", "梁棟豈不美，殘生良可哀。", "寧作南山松，毋爲廣厦材。"]}