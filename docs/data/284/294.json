{"author": "釋文珦", "period": "宋", "type": "诗", "title": "周草窗命題異人爪搯仙境圖", "paragraphs": ["幽齋衆客多清娛，弁翁開卷示此圖。", "細畫纖纖比毛髮，老眼眴轉眡若無。", "須臾神定乃能辨，蓬山圓嶠連方壺。", "山川盤紆體勢遠，樓觀縹緲棼桴鋪。", "霓旌羽蓋蔽空日，雲軿鶴馭交天衢。", "瓌麗綺錯千萬狀，一一盡與人間殊。", "弁翁指陳更詳悉，言是澄江惠氏所寶之舊物。", "昔有道人方外來，暮夜延之入其室。", "蕭然獨卧無燈明，時聞爪甲鏗有聲。", "明發道人不知處，但見桶底搯畫成。", "吾知道人非小巧，物物之中存幻眇。", "更于爪畫兩俱忘，當與道人同一笑。"]}