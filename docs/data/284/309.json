{"author": "釋文珦", "period": "宋", "type": "诗", "title": "夏暑正隆望秋得雨因賦長句", "paragraphs": ["夏日烈烈揚暉光，陽氣入土土力强。", "望秋三日雨滂滂，庶物浡然俱阜昌。", "雨暘時若異咎恒，秔稻薿薿如人長。", "西風朝夕吹新涼，風來已作酒飯香。", "老農再拜謝穹蒼，此去足以供烝嘗。", "只今吏卒多豺狼，唯恐肆威加奪攘。", "一粒不得入我腸，父子悲啼茹糟糠。", "願將此意達君王，毋官貪冒官循良。"]}