{"author": "范祖禹", "period": "宋", "type": "诗", "title": "答劉中叟", "paragraphs": ["十年卧伊洛，半世老鉛槧。", "君恩還故棲，蠧簡幸窺覘。", "濫陪英雄遊，自覺山野僭。", "有美劉夫子，相逢樂無厭。", "騰騫入霜臺，便若阻城塹。", "朝言渴蹇諤，民瘼待鍼砭。", "清詩叩哀玉，孤秀出羣艶。", "伐木激頺風，佩蘭起幽念。", "顧我久羈寓，来如水鳬泛。", "晨興想三川，夕夢越雙劍。", "終當出都門，瘦馬揺破韂。", "事業付公等，斯言免爲玷。"]}