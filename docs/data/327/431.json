{"author": "孔武仲", "period": "宋", "type": "诗", "title": "大熱息於官亭", "paragraphs": ["大暑投官亭，堂皇已頽折。", "盤桓倚門戶，坐以一筦席。", "昊天多清風，至此何慳惜。", "及我無分寸，揮汗已盈尺。", "較之渴仆長途間，猶賴此中容少息。", "嗟我不如亭前馬，穩嚼青芻柳陰下。", "又不如東家養畫眉，雕籠彩畫近簾帷。", "一身擾擾南復北，凌寒涉暑常奔馳。", "寒猶幸可沃以酒，暑真可畏非良時。"]}