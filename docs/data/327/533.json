{"author": "范祖禹", "period": "宋", "type": "诗", "title": "又雨中廚屋壞", "paragraphs": ["我從山中來，安宅豈敢卜。", "窮秋積霖潦，陋巷沒車轂。", "環堵不蔽風，下床毎塗足。", "竈鼃日已長，釜魚時可漉。", "瓦解豈一朝，糞土扶朽木。", "中夜若崩山，微軀憂壓覆。", "晨炊無尺椽，慨嘆食重肉。", "益思反蓬茅，終老依松竹。", "雲居蔭薜蘿，野性狎麋鹿。", "澗溪可濯飲，薇蕨餘肴蔌。", "寧惟此寓館，薄宦同旅宿。", "吾食敢求飽，民生猶歉腹。", "囊空庶無寇，囷竭尚有粟。", "墨突不暇黔，誰能憂破屋。"]}