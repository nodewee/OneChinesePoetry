{"author": "彭汝礪", "period": "宋", "type": "诗", "title": "選仙圖", "paragraphs": ["自昔黄老言無爲，謬說汗漫爲神仙。", "古人力探源未塞，今世復用根尤堅。", "仙經自是物外來，畫圖誰向人間傳。", "碧油堂印始等差，洞天福地分後先。", "勢窮或滯酆都幽，採勝即上崑崙巔。", "得失無端見掌握，勝負有勢生迴旋。", "終朝相視何爲哉，萬事不齊俱偶然。", "物雖無庸意甚遠，爲子探取題詩篇。"]}