{"author": "劉奉世", "period": "宋", "type": "诗", "title": "自述", "paragraphs": ["楚國中分後，東南世澤長。", "發祥曾王父，磨勘成典章。", "王父聲益振，主客尚書郎。", "考廟緒丕顯，直鯁在巖廊。", "歷歷一精白，敬事持人綱。", "顧維予小子，念釋茲勿忘。", "晴空麗皎日，清秋凜嚴霜。", "金石磨不磷，松柏寒逾芳。", "旦評猶足信，清議詎虛張。", "夢寐滋洗滌，俯仰隨否臧。", "所值匪所思，盈虧理有常。", "亨途無詭遇，偃蹇嘶驪黄。", "誰能餌大藥，百年身平康。"]}