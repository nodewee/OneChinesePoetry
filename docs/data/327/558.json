{"author": "范祖禹", "period": "宋", "type": "诗", "title": "送文周翰出守陜郊", "paragraphs": ["維師謝公衮，稷契仰高躅。", "公子睠庭闈，西郊作侯牧。", "飄颻丹穴鳳，燦爛文昌宿。", "雅望冠朝端，妙年分陜服。", "綵衣照洛水，紅旆驅崤谷。", "荆山連太華，翠氣堆羣玉。", "長河從天来，迴斡卷坤軸。", "東奔觸砥柱，北向摧平陸。", "壯哉山河固，屏翰神明隩。", "秦人亦勞止，生氣日已蹙。", "兵戈困瘡痍，賦斂苦敲朴。", "使君得召父，庶可飽饘粥。", "耕桑徧南畝，禮義興比屋。", "門前長安道，日夕撃征轂。", "念昔西徂東，經過厭結束。", "爾来卧巖谷，十載歸天禄。", "猶如閉樊籠，恨未隨鴻鵠。", "隠几思故山，側身望喬木。", "何時拂塵衣，假道西走蜀。", "駐馬問甘棠，歌謡聽淳俗。"]}