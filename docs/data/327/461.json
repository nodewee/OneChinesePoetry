{"author": "范祖禹", "period": "宋", "type": "诗", "title": "送聖徒入京兼呈紀常子進", "paragraphs": ["二年隔京洛，思見亦已久。", "驪駒将戒行，姑共一杯酒。", "君来買園林，山川既富有。", "顧我猶旅人，安排卧林藪。", "不意嵩嶺雲，輸君先入手。", "謀生已知拙，高遁慚居後。", "貴富等浮雲，名聲似箕斗。", "終當結茅屋，鄰舍聞雞狗。", "杖屨作往還，過從惟野叟。", "愛君修竹間，一水似崖口。", "掃除石上月，寒檜揺青箒。", "早賦歸去来，無爲事奔走。", "前期知非遠，同集待諸友。", "寄我思洛詩，東風想回首。"]}