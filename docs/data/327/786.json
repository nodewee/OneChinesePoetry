{"author": "鄭俠", "period": "宋", "type": "诗", "title": "示潮州吳宅三甥", "paragraphs": ["大郎性純淑，至寶受磨琢。", "二郎姿秀美，白璧光閃爍。", "三郎神照藏，宛若雛在殻。", "五彩翔鳳翰，參差見斑駮。", "三人吾令甥，亦嘗從吾學。", "昊穹有顯通，報應無舛錯。", "未有祖慶厚，而招子孫薄。", "二親又善教，曾不閑飲啄。", "甥雖多似舅，三子自超卓。", "爲文要根理，覽古務詳愽。", "不惟子三人，萬世同矩彠。", "慎勿學舅癡，直指世奸惡。", "心雖在規益，世誰受忠諤。", "立身既不危，青雲在挐攫。"]}