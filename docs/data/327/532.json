{"author": "范祖禹", "period": "宋", "type": "诗", "title": "寄題蒲氏清風閣", "paragraphs": ["閬山錦屏秀，閬水碧玉寒。", "高閣俯城邑，飛甍出雲端。", "惟昔隠君子，卜築兹考槃。", "圗書侔藏室，一一手自刋。", "山園養松桂，庭砌被芝蘭。", "霧深豹文蔚，風壯鵬翼摶。", "来爲廊廟重，歸爲里閭歡。", "乃知哲人訓，基構自艱難。", "我昔侍先君，借書嘗縱觀。", "題詩尚可記，手澤想未乾。", "爾来三十載，感事一汍瀾。", "側身西南望，安得陵風翰。"]}