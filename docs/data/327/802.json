{"author": "鄭俠", "period": "宋", "type": "诗", "title": "紀連守植道傍木", "paragraphs": ["道傍木，夹道參參如合屋。", "種之毫末成合抱，太守慈仁輔生育。", "古来善政盖有數，道路開通亦其目。", "芟除翳穢平險阻，堅固橋梁便艫舳。", "何爲萬柯隨曲直，化此長龍被崖谷。", "由吾太守愛民深，孜孜利民惟不足。", "以爲烈日長道難，加兹嶺外炎暑酷。", "黄茅欎蒸之烈氣，重嵐固結之濃毒。", "不得清陰縈且紆，何處憇息而躑躅。", "令如源泉下斯行，長原太山秀可掬。", "桐榕楓果隨所遇，惟其茂密佳蔭速。", "何公之心父母心，後人當如子孫續。", "勿剪勿拜勿抝斸，蠧朽便可添新緑。"]}