{"author": "范祖禹", "period": "宋", "type": "诗", "title": "游先主祠堂置酒", "paragraphs": ["驅車出郊坰，涉谿上青岑。", "峰頭野寺不足到，先主祠堂猶可尋。", "祠堂之前流水長，翠屏重疊揺清光。", "老松窈窕入雲漢，五月鬱鬱炎天凉。", "廟中女巫日歌舞，神去神來何處所。", "龍吟虎嘯生風雲，未似當時臣遇主。", "三分割據霸業開，山河氣象皆西來。", "功名烜赫陵宇宙，顧盼可使彊敵摧。", "西南歴數俄遷改，岷峨霸氣今何在。", "萬里浮雲卷壯圗，空餘江水東流海。", "山風吹月海上来，松間雲氣嘘酒盃。", "高歌且醉一杯酒，昔日英雄安在哉。", "此時分散已陳迹，何足慘愴令心哀。"]}