{"author": "舒亶", "period": "宋", "type": "诗", "title": "和馬粹老脩廣德湖", "paragraphs": ["古作重慮始，功利故能永。", "末俗分錐刀，往往附光影。", "此幾百歲餘，興廢屢動靜。", "七鄉十萬家，利害寄俄頃。", "譸張好惡曹，聒亂劇池黽。", "使君武陵孫，明潔水中荇。", "坐嘯黄堂春，獨得意外景。", "登臨莽蕪没，歎息民不幸。", "一日山水光，蕩漾出荒梗。", "黍禾雜菰魚，狼籍被他境。", "人指白鶴祠，慇懃竊有請。", "衣冠儼郡公，一一畫真鯁。", "斯人豈可作，庶用薦遺秉。", "公乎且勿去，何以慰鄉井。", "願屬丹青手，千載共觀省。"]}