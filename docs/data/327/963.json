{"author": "張籍", "period": "唐", "type": "诗", "title": "相和歌辭 江南曲", "paragraphs": ["江南人家多橘樹，吳姬舟上織白紵。", "土地卑溼饒蟲蛇，連木爲牌入江住。", "江村亥日長爲市，落帆渡橋來浦裏。", "青莎覆城竹爲屋，無井家家飲潮水。", "長江午日酤春酒，高高酒旗懸江口。", "倡樓兩岸懸水柵，夜唱竹枝留北客。", "江南風土歡樂多，悠悠處處盡經過。"]}