{"author": "鄭俠", "period": "宋", "type": "诗", "title": "謝曹公", "paragraphs": ["螻蟻有統治，羽鱗知所宗。", "是知君臣初，直與太極同。", "子之於其父，成性天所鍾。", "因其親愛心，以飬日益恭。", "平居竭勤瘁，患難忘厥躬。", "不擇艱與易，那知通與窮。", "至於事其君，是乃孝之中。", "未聞君父間，誠敬有卑崇。", "孔子故有言，移孝斯爲忠。", "穀黍不離草，蠶魚其類蟲。", "皆能衣食人，生世曾不空。", "矧乃備萬物，陰陽資粹冲。", "學問必唐虞，儕軰皆朱熊。", "於世乃無補，將何辨蟊螽。", "五帝道尊極，三王化醇醲。", "皆由諸大臣，汲引相追蹤。", "惜哉物僞熾，慧巧爲心蓬。", "讒邪醜正直，黨與交譏攻。", "上者以翕訿，下焉滋鞠訩。", "鸞鳳遠遁伏，鷹隼摩蒼穹。", "人神共愁嘆，寒暑迷秋冬。", "一人念忠直，百志懐兵戎。", "利口鋭戈矛，危機峻臨衝。", "賢正欲自保，孤羊豢狼叢。", "邦家欲常寧，西駕而求東。", "聖宋會明良，盈成紹熙隆。", "寖寖逾百年，稍稍追古風。", "嘉魚烝罩汕，鳬鷖在亹潨。", "中間忽紛更，新進爭鋒鋩。", "豈顧君與民，致身惟穹窿。", "己酉乙丑間，羣類何夣夣。", "有蔽過重雲，其毒如蠆蜂。", "誰敢正一議，洒兹謀猶卭。", "公誠社稷臣，識見何瞳瞳。", "端方屹以立，千巒一危峰。", "幽林馥猗蘭，雪霜茂長松。", "俠以疏拙身，趨時良戅舂。", "曏者有所陳，狂言幾怙終。", "所犯斧鉞誅，寛仁賴天衷。", "未幾遽昭雪，還歸禄更豐。", "毫釐未禆報，已愧羔羊縫。", "矧乃素鄙賤，無階望門墉。", "未委何所長，能如粲投邕。", "星車未鞅脫，鶚荐俄天通。", "朝廷嘉讜言，固已可公奏。", "秩滿禆再陳，推恩非獨後。", "蓋以歴任淺，欲進難爲驟。", "譬如升階梯，等級言無繆。", "且以罪累人，頓此無愆咎。", "有禄幸及親，非徒飬體口。", "端然坐屏序，無復事奔走。", "雖曰去親膝，曾不遠廛畝。", "坦途五短驛，安問連旦晝。", "如此奉温凊，不殊居左右。", "平生最知幸，獲附諸儒後。", "學問雖不深，是非幸無瞀。", "知心在所飬，禦欲如禦寇。", "耳目諸玩好，常如對塵垢。", "惟有學問心，終年憂不售。", "今兹足優游，永日詩書囿。", "人固有通塞，譽亦隨美醜。", "惟有片純誠，於身可長久。", "平生所遊歴，昭如認星斗。", "吉凶繫行違，成毁由慵懋。", "於心既不疑，人来爲明剖。", "十中一二悟，亦足長福祐。", "况兹山水清，人物多奇秀。", "加以託下風，長如飲醇酎。", "人之於子弟，親愛闗慈友。", "至於力維持，未必能再復。", "乃知大賢心，生成即高厚。", "知其遠方歸，偏親已皓首。", "不忍重違去，誓甘老藜糗。", "又以家素貧，無田事耕耨。", "四弟三云亡，若身無足肘。", "聚指幾四百，居前半孤幼。", "委曲爲之慮，過其自營構。", "士之所大患，志與時不偶。", "時與志兩得，百中而一有。", "蓋以世惑深，真僞相紛糾。", "簧絲在口舌，巧令工迎凑。", "攘臂視聽下，非明孰能究。", "門下無寸武，蹤跡非素狃。", "一旦洊論拔，如射之有彀。", "惟以曏所爲，期以勸紳綬。", "天下本無事，欲治多紛揉。", "惟是舉措顛，嘉苗不如莠。", "履舄以尊戴，冠簮斯踐蹂。", "助天繫寵綏，宜民惟在宥。", "人如公用心，勸不由賞購。", "有冽甘井泉，清深玉其甃。", "未觀繘長綆，大施如川溜。", "區區一方部，不幾幕其收。", "于嗟鬰輿望，無路達旒黈。", "作詩道尊光，庶幾傳不朽。"]}