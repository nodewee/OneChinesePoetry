{"author": "鄭俠", "period": "宋", "type": "诗", "title": "再到吳子野歲寒堂", "paragraphs": ["再到歲寒堂，仍登歲寒閣。", "閣上與堂前，物物皆如昨。", "鉄幹偃虬龍，雲峰自巖壑。", "文章有神力，璧笥光彩錯。", "主人歲寒翁，古意何淡薄。", "山肴具樽酒，忻喜爲我酌。", "高論冩胞懐，千弩射鯨鱷。", "速悟有寶龜，靈通非火灼。", "辯議恣酬荅，亦以資笑謔。", "想翁賓去後，前扄徐徐鑰。", "萬卷羅目前，舒卷良自若。", "盛暑一榻風，祁寒一爐藥。", "翛然去與来，一個無住着。", "我亦淡泊人，世味聊咀嚼。", "無種不取嘗，畢竟何美惡。", "但聞歲寒風，便覺世齷齪。", "今兹翁如龍，看彼皆尺蠖。", "今兹翁如鴻，視彼皆籠縛。", "故願歲寒翁，高收歲寒脚。", "踞坐百千年，看春華秋落。", "無令木石心，長笑人脆弱。"]}