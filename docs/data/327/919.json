{"author": "韋應物", "period": "唐", "type": "诗", "title": "橫吹曲辭 長安道", "paragraphs": ["漢家宮殿含雲煙，兩宮十里相連延。", "晨霞出沒弄丹闕，春雨依微自甘泉。", "春雨依微春尚早，長安貴遊愛芳草。", "寶馬橫來下建章，香車却轉避馳道。", "貴遊誰最貴，衛霍世難比。", "何能蒙主恩？幸遇邊塵起。", "歸來甲第拱皇居，朱門峨峨臨九衢。", "中有流蘇合歡之寶帳，一百二十鳳皇羅列含明珠。", "下有錦鋪翠被之粲爛，博山吐香五雲散。", "麗人綺閣情飄颻，頭上鴛釵雙翠翹。", "低鬟曳袖回春雪，聚黛一聲愁碧霄。", "山珍海錯棄藩籬，烹犢炰羔如折葵。", "既請列侯封部曲，還將金印授廬兒。", "歡榮若此何所苦，但苦白日西南馳。"]}