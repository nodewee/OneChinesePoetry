{"author": "范祖禹", "period": "宋", "type": "诗", "title": "送七主簿赴龍水", "paragraphs": ["山行水逶迤，鬱屈如盤龍。", "緣谿夾修竹，被嶺多長松。", "懸門倚巖石，終日對青峰。", "初仕昔爲宰，讀書過三冬。", "忘機狎鷗鳥，勸稼親老農。", "訟庭可羅雀，銅印蒼蘚封。", "爾来三十年，夢想幽人蹤。", "風塵京洛間，邑子或相逢。", "晚歲上玉堂，天門深九重。", "緬思寒潭碧，一洗我心胸。", "送子西南歸，恨無羽翼從。", "爲我謝邦人，今愧白髪容。"]}