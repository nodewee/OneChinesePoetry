{"author": "范祖禹", "period": "宋", "type": "诗", "title": "謝子瞻尚書惠墨端溪硯二首 墨", "paragraphs": ["禹平洪流錫玄圭，班于羣神朝會稽。", "遼東飛煙過滄海，徂徠古氣臨天齊。", "丹砂化出黄金鼎，雄麝焚身何噬臍。", "魚膠清堅豈易致，燕支山北隨佩觿。", "雙龍蛇蟠戲缺月，吳軍破甲光水犀。", "黑雲如輪起端溪，揮灑倐忽奔鯨鯢。", "先生海內文章伯，窮年蒿目憂黔黎。", "玉堂新製自心巧，想見星象躔寶奎。", "落毫無脛走珠玉，雨雹霽止垂虹蜺。", "陋儒窮經脣欲腐，石室汗簡空沈迷。", "眼昏畫紙僅成字，何異月闇投玻瓈。", "唯當藏作篋中寶，併荷蓑笠歸鋤犂。"]}