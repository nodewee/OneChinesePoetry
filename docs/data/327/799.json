{"author": "鄭俠", "period": "宋", "type": "诗", "title": "醉翁行贈黎師醇", "paragraphs": ["金峰醉翁七十九，行步龍鍾面黧垢。", "惟有滿腹奇文章，日月爭新無老醜。", "頬舌鏘洋言不苟，咳唾成珠須信有。", "兩眼如星照耀人，見客偏明儼如舊。", "問翁壯年愛棊酒，邇日還如昔時否。", "曰予不戰猶好看，日飲常能傾一斗。", "因持棊酒前就翁，明日壺漿復予就。", "朱君貧苦亦好奇，接續携持窮清晝。", "城中遑遑競趨走，覿面草草忘親友。", "幾人尊爼暫從容，笑傲松篁弄花柳。", "寧知北郭予三人，繼日相從辰到酉。", "龎眉皓髪常温然，相見妙齡眉目秀。", "惜哉才高命蹇成遺滯，四十餘年州縣吏。", "棄之林野混漁樵，徒使知音動嗟喟。", "愚聞天道高遠不容人測度，無奈人能樂其樂。", "故有鼓琴重圍，行歌遺穟。", "浩然充塞，不以世俗瑣屑累寥廓。", "愚觀翁之子孫詵詵繩繩，此其後慶爲不薄。", "世俗母以翁老生輕心，須知此翁頭白面黮而英心義氣，天地不得而銷鑠。"]}