{"author": "范祖禹", "period": "宋", "type": "诗", "title": "寄題傅欽之濟源草堂", "paragraphs": ["傅公有幽居，近在盤山下。", "清濟出其間，白石明可把。", "盈科赴溟渤，習坎日傾瀉。", "竹色洗娟嬋，松姿照蕭灑。", "室有古詩書，門無俗車馬。", "公居雖畎畝，寤寐惟朝社。", "雲山聊嘯遨，魚鳥同游冶。", "在我本無心，羣生繫用捨。", "終當入帝夢，肖象求巖野。", "題詩寄林坰，俚調慚非雅。"]}