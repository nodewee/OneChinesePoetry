{"author": "范祖禹", "period": "宋", "type": "诗", "title": "資州路月山亭", "paragraphs": ["軒亭枕蒼峰，縹緲視空濶。", "長江飜天去，迴斡地軸折。", "洪濤破山門，崖谷盡争裂。", "孤雲行無蹤，飛鳥去自没。", "游子怨路長，煩襟此披豁。", "昔觀黄河流，浩蕩窺禹穴。", "乾坤何壯觀，永歎舊遊絕。", "兹亭雖非匹，山水頗秀發。", "茫茫八紘內，所歴但毫末。", "安得乘飛颷，人寰恣超越。"]}