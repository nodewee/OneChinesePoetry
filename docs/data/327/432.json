{"author": "孔武仲", "period": "宋", "type": "诗", "title": "水上清風覆以喬木", "paragraphs": ["喬木張帷幄，小溪環珮聲。", "清風復颯然，三者固難幷。", "而我兼得之，世俗亦不爭。", "逍遙萬慮廢，俯仰一身輕。", "豁若發醯雞，悟然虛白生。", "萬里涉山川，三伏值炎蒸。", "赤日正流天，籃輿須駐行。", "波明金沙露，渡仄畫舫橫。", "上飄以淅淅，下濺以泠泠。", "中有翠影浮，蓊蔚如畫屏。", "頃刻諧我意，翛然已忘形。", "濯足臨潺湲，披襟望青冥。", "山中真可樂，世路空營營。"]}