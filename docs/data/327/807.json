{"author": "鄭俠", "period": "宋", "type": "诗", "title": "上知郡承議", "paragraphs": ["至樂之性長自餘，世物莫得而榛蕪。", "陰陽變化在舒慘，千里豈足勞建除。", "憶昔僣侈擅一隅，瓊宫貝闕粧金珠。", "窮奢極靡相傾奪，所不可道矧可書。", "天清地寧聖神出，蕩蕩一化渾太虗。", "頽基故址盡荒草，往往狐兎来爭居。", "魚書虎符若郵傳，幾人到此圖安舒。", "譚公賢明大國後，寶璞豈肯彫璠璵。", "拂除荒穢出夷曠，茨茅墩瓦從古初。", "璧書齊丘儉化論，譬如論海先河渠。", "千古興亡一端夢，逍遥巾氅日裕如。", "有客登亭見施設，笑殺瑣瑣誇瀛壺。"]}