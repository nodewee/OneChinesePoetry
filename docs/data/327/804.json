{"author": "鄭俠", "period": "宋", "type": "诗", "title": "次韻子發勸酒", "paragraphs": ["子真依前家谷口，無地栽禾只栽柳。", "否亨千態古難常，與物浮沉兒女詬。", "鵾鵬海伏而天飛，鷦鷯林棲惟一枝。", "迂談濶論偶相識，千世一遇非爲遲。", "君看大旱希雲霓，又看朝隮雷雨隨。", "天之神力豈不大，若豐若約無定姿。", "况夫人物在宇宙，無異蠅蟻停盃巵。", "生亡尚非已主宰，滋味得不隨醇醨。", "是以衆人察察日不足，我獨悶悶頑無知。", "方吾醺酣以盂杯爲小，正見滄海如池沼。", "子又作詩勸我醉如泥，得非亦以惽惽爲勝曉。"]}