{"author": "李白", "period": "唐", "type": "诗", "title": "相和歌辭 公無渡河", "paragraphs": ["黃河西來決崐崘，咆吼萬里觸龍門。", "波滔天，堯咨嗟。", "大禹理百川，兒啼不窺家。", "殺湍湮洪水，九州始蠶麻。", "其害乃去，茫然風沙。", "被髮之叟狂而癡，清晨徑流欲奚爲。", "旁人不惜妻止之，公無渡河苦渡之。", "虎可搏，河難憑。", "公果溺死流海湄，有長鯨白齒若雪山。", "公乎公乎，挂骨於其間，箜篌所悲竟不還。"]}