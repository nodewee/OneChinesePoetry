{"author": "鄭俠", "period": "宋", "type": "诗", "title": "賦公悅席上事送周如京", "paragraphs": ["逢世路分歸洛陽，有客邂逅樵溪曲。", "高談傾蓋萬珠璣，相對崇朝惟不足。", "武陽太守山簡徒，喜賢樂事天下無。", "爲客留公駐斯須，精庖饌玉歌貫珠。", "坐中賓客皆豪傑，凛凛清風生頬舌。", "性情浩浩談云云，不待酒味既凛冽。", "逡巡行幕如風翻，二姝新出屏幃間。", "一人捧心餘故態，對客悄悄眉峰攅。", "一人襜裾半雲霧，仙袂應曲飄飄舉。", "解作陽闗意外聲，舊人只把花卿數。", "此宵嘉會世所稀，席上更覽周侯詩。", "彫金有格但聞說，不覽新集那得知。", "侠於周侯非甚舊，朋友十輩識公九。", "此公惜别事如何，反覆清篇還執手。", "龍韜虎略何處藏，却向吟筆呈鋒鋩。", "堪作太平祥瑞録，將軍白首弄篇章。"]}