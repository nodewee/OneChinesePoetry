{"author": "鄭俠", "period": "宋", "type": "诗", "title": "六鐶助潮士鍾平仲納官輙辭贈以詩", "paragraphs": ["掲陽繁富州，鍾子閈城閈。", "怡然保清操，不與世俗換。", "豪家富廪庾，鼠雀嫌陳爛。", "鍾子無田園，斗糴供晡旦。", "甲第闢公門，奴僮立如雁。", "鍾子無使令，其子供靧盥。", "無妻備組紃，無婢奉炊爨。", "市屋十數椽，廛商是隣畔。", "暝陰滋蠧蝕，飛屑落几案。", "炎蒸鬰不通，揮扇尚流汗。", "絃誦不輟音，學海窮瀰漫。", "文章有星斗，胸臆藏璀璨。", "何殊盛衣冠，而坐於塗炭。", "下藥百十包，蟲腐皆逾半。", "經年無人顧，蛛網潜滋蔓。", "苦李十數株，採摘亦素幹。", "此外乃一無，兒女不蔽骭。", "固非人所堪，隨分亦侃侃。", "何意官物租，添輸告踰貫。", "太守爲學校，芹茆思樂泮。", "買田垂萬年，供給期無岸。", "誰人不樂輸，我獨無計辦。", "此時私愁憂，幾至方寸亂。", "我身困長途，脫身自投竄。", "聞此心惻然，不覺潜浩嘆。", "六鐶聊助君，鷺股難廣獻。", "聊欲分子憂，使免頻勾唤。", "知子謂子貧，不知謂矜慢。", "斯則朋遊愆，此時那可斷。", "子猶重辭讓，揖拜如戰汗。", "急取慎勿辭，六鐶如六萬。"]}