{"author": "鄭俠", "period": "宋", "type": "诗", "title": "和孔義甫送謝丈致仕", "paragraphs": ["公本神仙人，眸子如點漆。", "少年富詞學，胸府羅星日。", "千鄰告饑糴，靡不售所乞。", "清時登膴仕，直以名駕實。", "非若勢利徒，志意隨纓紱。", "舜立臯益来，文興閎泰出。", "遼遼天地間，千載兹會一。", "神皇真聖神，羣策期盡屈。", "何意羣慮卑，惟思進身疾。", "然否差毫厘，愁寃騰萬室。", "天聰竟下聽，罪已逾帝乙。", "公時如巨龍，盤泊蝦蠏窟。", "孰不念澤施，天人共欣懌。", "寧知未艾服，懇懇乞骸骨。", "不免使衆疑，爲高至遺物。", "應思世役役，耽狥窮終没。", "寕殊雞與鶩，一飽歸罝罻。", "囗囗聞風清，是甘守圭蓽。"]}