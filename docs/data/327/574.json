{"author": "范祖禹", "period": "宋", "type": "诗", "title": "送陳元輿侍御赴廬江", "paragraphs": ["憶昔仁皇憑玉几，延和春晝神龍起。", "赭袍黄傘放諸生，却下紅簾半天裏。", "君爲第二驚衆人，愧我非才居後塵。", "題名桂籍皆年少，有似鶴鴻毛羽新。", "爾来四朝三十載，相逢何怪容顔改。", "昭陵拱木鬱參天，麟閣名臣幾人在。", "侍從同登白玉除，毎思夙昔夢華胥。", "君今出作八州牧，千里旌旗引舳艫。", "淮陽卧治豈當久，宣室夜召終非踈。", "下車先表崔節婦，助我汗簡成新書。"]}