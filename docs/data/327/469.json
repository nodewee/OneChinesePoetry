{"author": "范祖禹", "period": "宋", "type": "诗", "title": "希夷陳先生祠堂", "paragraphs": ["太華朝紫清，蓮花開緑烟。", "嘗聞希夷隱，欲學南華仙。", "道與寥廓友，形隨變化遷。", "餐霞倚八極，御氣遊九天。", "静夜披蘂笈，清晨潄瑶泉。", "閒臨日谷嘯，下拂雲窗眠。", "一朝玉棺墜，委體同蛻蟬。", "霓旌自宛轉，羽駕何飄翩。", "空餘故館在，遺像猶依然。", "嗟吾生已後，不得見當年。", "扶揺若可借，永謝區中緣。"]}