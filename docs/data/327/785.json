{"author": "鄭俠", "period": "宋", "type": "诗", "title": "臘月十八日呈子京", "paragraphs": ["歲去如奔馬，殘日十有三。", "姪爲當嫁女，甥是未婚男。", "叢然猥俗併，殊非力所堪。", "嗟予本支離，塵事素不參。", "東床書一架，西榻經一凾。", "如是歲月深，吻舌如縢緘。", "惟有陶淵明，常欲共清談。", "床頭酒盈壺，亦欲同醺酣。", "二十一二間，煩事如掃芟。", "期使堂下空，宴笑同所耽。", "清尊酌宜深，古語交嶄岩。", "夜久燈熒熒，金波忽東南。", "歲宴獨優游，庶幾爲不凡。"]}