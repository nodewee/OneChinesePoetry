{"author": "鄭俠", "period": "宋", "type": "诗", "title": "送陳守仁入太學", "paragraphs": ["父子本天性，至恩無比倫。", "矧公之尊府，子舍公一身。", "料從少小来，迨兹壯有室。", "未甞越旬月，遠去慈親膝。", "借問今何之，千里具行裝。", "荅言爲道藝，憤悱趨上庠。", "有客前獻言，惟道若大路。", "駕子天神明，賢聖在舉步。", "幽堂列墳典，周孔以爲師。", "學成名亦遂，且不離庭闈。", "荅云子言善，在予非不知。", "父母生我身，劬勞靡不爲。", "垂髫俾之學，外不與毫絲。", "乃今有室家，兒女髪已束。", "分寸無所立，何以酬顧復。", "如彼甲與乙，名高髦俊科。", "又若丙與丁，禄位今嵳峨。", "是皆予親友，予獨無所就。", "是以不寧居，忙於賈求售。", "昔者三千徒，負笈洙泗濵。", "孟軻遠遊學，母老仍家貧。", "尚違晨昏侍，以就德業新。", "盖以慈愛心，惟期已成達。", "男子四方志，安能戀房闥。", "客前賀曰都，事固無必非。", "子志乃如此，顧予安得知。", "在家事多奪，遠大非可必。", "大孝在顯親，爲子觧羈馽。", "日月如逝波，無方可維縶。", "陶侃惜分陰，仲尼猶不及。", "自古力道業，寸晷重琳璆。", "子今道所出，處處足澆浮。", "陽和達京輦，士女方春遊。", "百寶粧樓臺，歌喉珠宛轉。", "惱亂巧迎逢，偏能伺方便。", "平生足持守，到此總不見。", "又有非軰流，頻頻甚鷽斯。", "顧盼借顔色，談咲懐奸欺。", "從容樽酒間，留連棊局上。", "英豪俊傑心，鮮不由此放。", "子今志者大，思慮宜蚤正。", "慎子之朋儕，力與光陰競。", "由此期顯親，昊天其斯應。"]}