{"author": "范祖禹", "period": "宋", "type": "诗", "title": "謝賜御書詩五言十韻", "paragraphs": ["聖志探淵學，皇慈示至仁。", "論經窮古訓，錫燕比嘉賓。", "天醴堯觴舉，簫韶舜樂陳。", "隆恩均近輔，賜札下嚴宸。", "灑墨星辰爛，飛毫日月新。", "聰明欽作后，氣志儼如神。", "龍馬觀犧迹，延陵識聖真。", "受藏輝蔀屋，榮遇極儒紳。", "方講三王治，思還四海淳。", "顧慚愚陋識，何所補涓塵。"]}