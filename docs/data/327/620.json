{"author": "舒亶", "period": "宋", "type": "诗", "title": "題它山善政侯兼簡鄞令", "paragraphs": ["嗚呼王封君，心事鬼出沒。", "驅山截長江，化作雲水窟。", "旱火六月天，萬棟掛龍骨。", "蕭條一祠宇，像設何髣髴。", "破屋夜見星，漏雨濕衫笏。", "杯酒謝車篝，兹事恐亦忽。", "我聞古先王，報施必稱物。", "矧今崇佛宮，民力殆欲屈。", "豈無制作手，一爲起荒茀。", "李侯仁賢資，撫字良矻矻。", "可但清似冰，方看健如鶻。", "沉跡千載後，行且見披拂。", "陰功世易忘，遠慮俗多咈。", "勉哉君毋遲，斯民久已欝。"]}