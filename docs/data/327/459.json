{"author": "范祖禹", "period": "宋", "type": "诗", "title": "文潞公生日", "paragraphs": ["天監仁皇德，惟時嶽降神。", "英姿備文武，賢業富經綸。", "夢賚求巖野，于畋載渭濵。", "三朝瞻上宰，四海入洪鈞。", "謨烈重光啓，樞衡萬化新。", "珪璋扶日月，劍履上星辰。", "述職分東陜，宣威震北垠。", "長城萬里遠，奠枕四夷賓。", "自昔登儲后，惟公秉國均。", "川河賴舟檝，霜雪見松筠。", "閶闔朝黄道，雲龍對紫宸。", "忠勲藏廟祏，異禮冠臣鄰。", "風雨王城會，煙花洛苑春。", "麾幢近泉石，袞繡出埃塵。", "照社祥光盛，充閭慶旦臻。", "御鑪熏黼黻，天廐輟騏驎。", "帝念深元老，邦基屬柄臣。", "公雖慕前哲，天欲覺斯民。", "左右蕭何手，安危晉國身。", "濟時歸壽域，遐筭等靈椿。"]}