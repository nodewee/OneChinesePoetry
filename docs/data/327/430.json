{"author": "孔武仲", "period": "宋", "type": "诗", "title": "溽暑", "paragraphs": ["頑雲積穹蒼，天宇晝沉黄。", "日車亦徘徊，風力軟不揚。", "亭午猶蒸溽，汗瀉如沃漿。", "裋褐無所投，返坐閉深房。", "外觀俱遣絕，欲以進清涼。", "煩襟竟不解，號呼投空床。", "安得引扶搖，大鵬共翱翔。", "拔石移三山，回波沃扶桑。", "炎官喪精魄，火蛾潛遁藏。", "披襟閶闔畔，爽氣盈衣裳。", "誰能守環堵，執熱徒自傷。"]}