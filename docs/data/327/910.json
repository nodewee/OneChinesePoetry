{"author": "彭汝礪", "period": "宋", "type": "诗", "title": "李卿惠太平州學詩", "paragraphs": ["李侯昔也治當塗，作學以遺當塗民。", "謠言散落在樵牧，事迹收拾歸瑶珉。", "高文大字比珠玉，長與後世爲奇珍。", "我因李侯念往初，黨庠遂序明人倫。", "井田變更萬事廢，士林泣血悲孤秦。", "今人思慮到本原，願見風俗終還醇。", "嘗聞君子天下志，一視萬物無疏親。", "侯來我邦嗣其兄，愛惜不後當塗人。", "即視學宮動風采，復尊師席尸陶鈞。", "道路尚思前召父，閭閻敢忘小馮君。"]}