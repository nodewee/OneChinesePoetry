{"author": "鄭俠", "period": "宋", "type": "诗", "title": "示女子", "paragraphs": ["吾生鮮兒女，汝次今居首。", "柔惠少語言，天性非矯揉。", "女生必有適，二親非終守。", "既嫁又他州，安能長相就。", "幸然汝夫賢，純淑真汝偶。", "出門天其夫，禮律其来久。", "汝姑吾之妹，姑夫爲汝舅。", "事舅如事父，事姑如事母。", "三者無所闕，汝則無大咎。", "門內有尊親，門外有親友。", "歲時或餽助，祭祀合奔走。", "一一無間言，乃可逃父醜。", "治家在勤儉，臨財戒多取。", "誦經味其理，聖心良可究。", "即事念慈和，無但勞吻咮。", "善看育與蟾，二子吾珠錇。", "汝嫁既違鄉，吾遷又遠趣。", "東去十八程，西来二十九。", "三四千里間，吾視堂猶牖。", "人生否與泰，正若夜隨晝。", "但當道無虧，不媿載與覆。", "憶昨汝初生，時吾心有負。", "以爲臣事君，即是子事父。", "閨門有危難，誰不在惸疚。", "推其愛父心，誰不得前剖。", "幸爲男兒身，許國自結綬。", "安能冷眼看，終不一開口。", "封章重十上，夫豈避鼎斧。", "南州雖譴逐，萬死蒙恩宥。", "行行出國門，母馬吾徒步。", "汝生未三月，正當時褓乳。", "雪片落鵝毛，霜簷懸凍溜。", "汝母斂汝身，寒風裂雙肘。", "驅馳僅逾時，麄糲不敢吐。", "殘春到貶所，歲卯俄及丑。", "汝時年十二，稍稍近針縷。", "是歲真龍躍，重明登九五。", "湛恩被遐荒，漸漬到枯朽。", "拜命走親庭，便道從海浦。", "既見汝姑賢，汝乃吳氏婦。", "我乃緣他人，譴斥循其舊。", "人皆念再逐，道路或攅皺。", "我以臣子心，等視如榮授。", "人生無患難，憤勵亦何有。", "况兹尋前道，復見迎賢堠。", "旬月得相聚，天與幸誠厚。", "君命不可緩，病已斯馳驟。", "南北出靡常，惟祈各寧壽。", "舉足念其身，行幽如白晝。", "又當夙夜間，警戒其君子。", "神靈依正直，惟仁孝是佑。", "書信或往来，知汝無病苦。", "爲婦洎爲母，皆不處人後。", "定當舉家歡，相慶酌大斗。", "勝彼淚滂沱，臨期一杯缶。"]}