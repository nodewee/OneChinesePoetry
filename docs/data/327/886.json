{"author": "朱京", "period": "宋", "type": "诗", "title": "麻姑山", "paragraphs": ["仙都朝百靈，奇絕衆峰冠。", "朝初五馬遊，萬里卷雲幔。", "春陽散地脈，指顧群陰泮。", "刻玉露巉巖，嚴嚴色足憚。", "怪木走獰虬，老藤連朽貫。", "峰勢忽騫騰，天馬脫脩絆。", "飛流三百尺，餘沫拂霄漢。", "空谷隱晴雷，聒耳笑語亂。", "所願化日長，誰憂斧柯爛。", "況復值此時，桃竹分相半。", "乘興事幽尋，頓覺神還觀。", "信步忘險易，履襪遭污漫。", "恣觀融結巧，疑費陰陽炭。", "暝色生四垂，孤煙起樵爨。", "千騎去如飛，夕陽人影散。"]}