{"author": "鄭俠", "period": "宋", "type": "诗", "title": "連州斛嶺寨井", "paragraphs": ["斛嶺寨，行雲際，下視長江入地底。", "汲江登嶺行三里，躋扳峻險爲艱爾。", "將率居民幾半千，度歲終年苦無水。", "爰自慶歴達元符，循舊安常誰擬議。", "元符太守何公賢，愛民慮事誠而至，以爲山頂流泉鮮其事。", "吾觀古人行師動萬億，所至豈必皆平地。", "軍必有井井未達，將渇不敢聞衆耳。", "陰陽者流，以水照星。", "星之所聚，泉所委行。", "行浚鑿三日，遇泉井成矣。", "乃今三井如鼎趾，豈特當年負瓶操綆，僕僕往還之人爲慰喜。", "吾欲後之人，知井所以起，敬守前功無委圯。", "必使甃砌長如今日之清泚，萬萬斯年施何已，故作此歌勒諸斛嶺之市。"]}