{"author": "范祖禹", "period": "宋", "type": "诗", "title": "長安", "paragraphs": ["東風吹塵客心起，京華去蜀三千里。", "我来踏雪走函關，下視秦川坦如坻。", "曉登太華三峰寒，憑高始覺天地寛。", "却惜京華不可見，煙花二月過長安。", "長安通衢十二陌，出入九州横八極。", "行人来往但西東，莫問興亡與今昔。", "昔人富貴高臺傾，今人歌舞曲池平。", "終南虚繞帝王宅，壯氣空蟠佳麗城。", "黄河之水東流海，漢家已去唐家改。", "茂陵秋草春更多，豪傑今無一人在。", "細觀此事何足愁，不如飲酒登高樓。", "秦王何苦求九鼎，魏武空勞營八州。", "當年富貴一時事，身後寂寞餘高丘。", "春風開花不易得，一醉何必封公侯。"]}