{"author": "范祖禹", "period": "宋", "type": "诗", "title": "送秦主簿赴仁和", "paragraphs": ["我思適吳越，懐古意如何。", "太伯振高風，仲雍揚清波。", "緒餘有季子，饑食玉山禾。", "山水發奇秀，古来英俊多。", "秦君淮海彦，文鋒雄太阿。", "早依蘓揚州，匠手爲礲磨。", "光芒侵星斗，氣象奔江河。", "青衫拾科第，試邑佐絃歌。", "春水生南國，扁舟浮緑羅。", "方将剖蚌璞，焜燿隨與和。", "我病久廢詩，緬思眄庭柯。", "徬徨戀紫闥，歲月屢蹉跎。", "看君登朝廷，奏頌助猗那。", "爲我謝蘇公，先歸待江沱。"]}