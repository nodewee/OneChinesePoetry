{"author": "范祖禹", "period": "宋", "type": "诗", "title": "和子瞻尚書儀曹北軒種栝", "paragraphs": ["蘇公滄洲趣，日夕懐山陰。", "公堂植珍木，寄夢天姥岑。", "亭亭碧玉榦，氣象俯喬林。", "雷霆已難拔，霜雪何敢侵。", "蒼皮卷鱗甲，細葉抽鋒鍼。", "稍出珊瑚枝，中含笙磬音。", "鸞鳯待棲息，詎肯容凡禽。", "西風蕩積雨，畏日方流金。", "潭潭宗伯府，窈窕巖谷深。", "北窗卧羲皇，笑語合朋簮。", "蒼生望安石，出處本無心。", "萬象入毫端，四溟納胸襟。", "文房爼豆列，武庫矛戟森。", "甘棠愛召伯，勿使螻蟻尋。", "世俗多貴遠，豈知古猶今。", "他年老東山，應記梁父吟。"]}