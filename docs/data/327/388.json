{"author": "孔武仲", "period": "宋", "type": "诗", "title": "喜雪十韻", "paragraphs": ["此夜不成雪，明朝應作霖。", "細聲來户牖，爽氣入裯衾。", "窺隙疑相射，循簷覺更深。", "因風成倒陣，過竹有餘音。", "畫閣迷釵玉，旗亭付酒金。", "封漫碧澗曲，點綴假山岑。", "鶴氅行何麗，牛衣卧不任。", "漁罨平易失，樵逕浩難尋。", "却赴明光賀，潛追霢霂吟。", "天街立馬望，雙闕正球琳。"]}