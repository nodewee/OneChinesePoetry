{"author": "彭汝礪", "period": "宋", "type": "诗", "title": "七門堰", "paragraphs": ["古人材大心亦公，憂樂每與天下同。", "謀功慮事不草草，欲與天地爲無窮。", "我來舒城道三堰，行看利入東南徧。", "漁樵處處樂太平，稻粱歲歲收餘羨。", "江淮旱澇相綴聯，舒城獨自爲豐年。", "人知今日樂其土，不知古人爲爾天。", "二劉未必真奇偉，謀慮及民乃如此。", "俗儒文多實已亡，洋洋大論言羲皇。", "心欲爲功害輒勝，醫庸未足平膏肓。", "紛紛予亦何爲者，愛古傷今空涕灑。", "題詩倚立寄西風，不知材力非騷雅。"]}