{"author": "范祖禹", "period": "宋", "type": "诗", "title": "七月五日熱退喜凉資中有懷二十四韻", "paragraphs": ["仲夏金火争，陰陽勢相奪。", "乾坤鼓洪鑪，夸父死奔渴。", "普天無纎雲，厚土萬丈裂。", "亭亭太陽午，安得日車跌。", "清冷想寒門，浩蕩思舞雪。", "嘆彼老農耕，有苖不得活。", "乞雨禱潭龍，望雲驅旱魃。", "帝車俄廻指，四序苦飄忽。", "木落天地秋，清霜洗空濶。", "凉風破閶闔，勢欲捲溟渤。", "衆鳥盡不飛，峥嶸見孤鶻。", "登臨滌魂神，颯爽動毛骨。", "因懷京洛間，車馬填城闕。", "紅塵暗天宇，愚智共汩沒。", "出門無所適，肝肺爲枯竭。", "平生喜林泉，瀟灑愛風月。", "滄浪有漁父，逸步脱羈紲。", "超然思遠遊，萬古訪遺轍。", "安能公侯間，俯僂事干謁。", "及来山水縣，素志得少豁。", "白石拂雲眠，芳蓀乘露擷。", "尋山喜幽勝，照水翫澄澈。", "雖無巢許操，夙慕夷齊潔。", "庶以保吾真，無爲事其末。"]}