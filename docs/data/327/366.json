{"author": "孔武仲", "period": "宋", "type": "诗", "title": "坤成節南宫賜宴", "paragraphs": ["盛德千齡會，坤成四海觀。", "南琛走交趾，北賮引呼韓。", "紫極經躔近，文昌步武寛。", "横天起嵩華，照地集琅玕。", "美酒來天禄，珍殽賜大官。", "鑪煙凝棟宇，冰雪襲盃槃。", "瞻拜戎心服，山呼士氣歡。", "風清百尺廡，花壓兩梁冠。", "雷作聞撾鼓，猱升看戲竿。", "華裀舒霧靄，妙舞起波瀾。", "喬木秋聲遠，高城夕照殘。", "天街淡佳氣，振鷺杳歸翰。"]}