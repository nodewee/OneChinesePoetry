{"author": "范祖禹", "period": "宋", "type": "诗", "title": "送趙清憲入蜀", "paragraphs": ["上聖隆西眷，中朝報鉅賢。", "三刀重夢寐，四國賴蕃宣。", "自昔方隅遠，惟公惠澤偏。", "絃歌初撫字，使節再聨翩。", "召父深仁浹，文翁美化全。", "南圗廻海浪，北極上星躔。", "霖雨蘇羣物，卿雲被八埏。", "從容方論道，引避不居權。", "忠馭何頻叱，行帷义一褰。", "漏天開霧雨，燒棧掃雲煙。", "玉壘山横雪，羅江水映緜。", "閭閻瞻冕服，父老識旌旃。", "清静嘗能理，煩苛冀盡蠲。", "銷兵無吠警，含哺但安眠。", "富庶寧加此，功名固有焉。", "豈惟私蜀土，佇更秉陶甄。"]}