{"author": "范祖禹", "period": "宋", "type": "诗", "title": "謝子瞻尚書惠墨端溪硯二首 端溪硯", "paragraphs": ["端溪清冥幾千尺，玄潭噴雲嘘紫石。", "層空飛溜瀉珠璣，大古陰崖摧霹靂。", "翦裁巖屏作風字，琢磨水鏡成月魄。", "似聞松上颼颼聲，一洗塵埃傾七澤。", "先生毎思窮禹穴，東叱天吳掛帆席。", "山祗水若獻幽寶，贈我不啻千金璧。", "玉堂金井汲寒泉，坐視青天浸虚碧。", "豈知来從海嶠外，鳥道穿雲下絕壁。", "嗟我本是山中人，慚無詞藻對卿客。", "鄉人子雲思奇苦，終老漢庭長執戟。", "至今舊宅有墨池，何怪著書玄尚白。", "行當提攜返敝廬，更廣牢愁弔遺迹。"]}