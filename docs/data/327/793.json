{"author": "鄭俠", "period": "宋", "type": "诗", "title": "次韻种道行衙賞蓮花", "paragraphs": ["城中勢利如聚蛙，聒聒鼓閙窮兩衙。", "忽聞携樽命真賞，如見地涌金蓮花。", "况兹危亭跨高爽，極目四顧窮天涯。", "紅蕖繚遶幾數畝，盛粧翠蓋相撐拏。", "輿肩不換足已到，咫尺異彼窮幽遐。", "居之自可換凡骨，不必飲露餐朝霞。", "堂堂露衢不户牖，非此非彼無追賒。", "幸時有酒共酩酊，不爾一啜先春茶。", "楸枰小小較勝負，往往笑語成讙譁。", "歸来清風恐飄帽，月影已向西樓斜。", "長舒兩脚就枕簟，一覺已聽清晨笳。"]}