{"author": "舒亶", "period": "宋", "type": "诗", "title": "詠蔗", "paragraphs": ["瑤池宴罷王母還，九芝飛入三仙山。", "空餘絳節留人間，雲封露洗無時閒。", "節旄落盡何斕斑，野翁提攜出茅菅。", "吳刀戛戛鳴雙環，截斷寒冰何潺潺。", "相如賦就空上林，倦遊渴病長相侵。", "劉伶愛酒真荒淫，狂來欲倒滄溟深。", "此時一嚼輕千金，壚邊何用文君琴。", "五斗一石安足斟，坐想毛髪生清陰。", "蕭瑟甘滋欲誰讓，柤梨橘柚紛殊狀。", "冷氣相射杯盤上，顧郎不見休惆悵。", "佳境到頭還不妄，詩成雖愧陽春唱，全勝乞與將軍杖。"]}