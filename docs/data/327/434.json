{"author": "孔武仲", "period": "宋", "type": "诗", "title": "三峽橋", "paragraphs": ["廬山到此深，面面皆疊嶂。", "安知九江濱，自有三峽壯。", "層崖合飛流，深谷呀百丈。", "頗聞開闢初，融結固異狀。", "帝遣六天丁，開鑿就空曠。", "劃爲雙門關，拔作兩城障。", "喬林疊帷幄，怪石蹲犀象。", "高泉落其間，快若翻甕盎。", "雷動正轟磕，龍吟更悽愴。", "縈流十里間，餘怒猶奔放。", "詩人細評品，價出瀑布上。", "山祇苦悶蓄，可探不可望。", "我來搜奇古，秋色正明亮。", "初觀雖震慴，少定亦恬蕩。", "復值朝日升，光景相蕩漾。", "如倚明月宮，俯看銀河浪。"]}