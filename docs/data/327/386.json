{"author": "孔武仲", "period": "宋", "type": "诗", "title": "獻西俘", "paragraphs": ["先帝謀西域，邊功未告成。", "一朝鋤狡穴，萬里振天聲。", "漢獄宜歸死，湯羅尚借生。", "淮陰甘就縛，頡利許留京。", "雲氣占中國，星辰闢大明。", "珠簾垂後殿，玉座肅西清。", "二帝臨朝會，千官響珮珩。", "理司來執訊，譯者爲通名。", "殊俗衣冠異，渠魁口眼獰。", "孽狐仍俯聽，窮鳥尚悲鳴。", "上德均乾覆，臚傳貸鼎烹。", "大廷觀舞獸，滄海息波鯨。", "禄給朝晡糒，書通父子情。", "熊羆已馴伏，螻蟻敢縦横。", "憶昨初擒冦，無慚古用兵。", "謀謨維素決，軍事許專征。", "蕃漢心諧會，人祗力混并。", "波濤迷古渚，氛霧壓洮城。", "慘淡移天陣，逡巡却冦營。", "空拳槌猰貐，隻矢隕攙槍。", "雜種降無數，良民市不驚。", "旂常配方召，干羽繼韶莖。", "奏捷公卿賀，酬勲將佐榮。", "夏戎幾失筯，遼主願尋盟。", "詭道吾何用，沈幾見未萌。", "終軍雖喜事，勿復請長纓。"]}