{"author": "舒亶", "period": "宋", "type": "诗", "title": "再遊天童山回吳與權諸友夜集", "paragraphs": ["太白嶄岩幾百尺，仙人一去無消息。", "臨雲時復倚欄干，獨看千峰萬峰碧。", "昨夜長鬚城裏回，報道湖上秋風來。", "醉園雨過月臺冷，籬根白菊看看開。", "却杖青藜趁流水，目送征鴻下山觜。", "蓬船荅浪遶叢蘆，咫尺烟汀幾萬里。", "忽見江頭江月白，紛紛笑語城東陌。", "一尊此酒一枰棋，未到懶堂猶是客。"]}