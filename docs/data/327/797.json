{"author": "鄭俠", "period": "宋", "type": "诗", "title": "謝太守惠酒", "paragraphs": ["重陰未肯避陽明，飄風驟雨加震凌。", "正月已缺二月近，滴水成凍威稜稜。", "帝雖乘震利發生，令猶行冬重嚴凝。", "鸎皆遷喬忽入谷，魚已弄煖翻藏冰。", "此時草木亦成愁，祗恐不得違其萌。", "吁嗟羈窮影弔形，安得恝然如無情。", "明良會合千載遇，乃以罪棄投荒荆。", "單親萬里頭應雪，不得朝晚奉甘馨。", "閩嶺之南方弄兵，殺氣殊與生成爭。", "既不能輔助聖時使咸若，又不能慷慨帝前效昔人之請纓。", "詩書滿腹浪自飽，一句不得推而行。", "身雖兀坐心惕驚，愁緒忽起填胸膺。", "但聽曠野深林調調刁刁，如有神號鬼泣聲。", "真江太守真慈明，惠施每每先單煢。", "眼前突兀雙玉瓶，滿貯玉液清冷冷。", "拜公之賜未敢傾，不覺失笑三閭生。", "不學憔悴思獨醒，哺糟啜醨隨其朋。", "往往一飲一石、五斗解酲，被人呼作生劉伶。", "雖然遇酒而酩酊，心不汝醉神亦寧。", "開樽又飲太守德，和氣坐覺生簷楹。", "不知凝冽自何去，至於愁思皆自澄。", "乃知春功亦不遠，緘封祗在瓶與罌。", "安得遽爾披重雲，劃見白日臨青冥。", "和氣習習扇九壤，枯枝朽質爭敷榮。", "風雨時，泰階平，聖君萬壽寰海清。", "細草輕煙日邉路，鳳管龍絲細可聽。", "有耳不聞鼙與鉦，有目不識旗與旌，聖功浩蕩不可名。"]}