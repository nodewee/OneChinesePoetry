{"author": "丁仙芝", "period": "唐", "type": "诗", "title": "相和歌辭 江南曲", "paragraphs": ["長干斜路北，近浦是兒家。", "有意來相訪，明朝出浣紗。", "發向橫塘口，船開值急流。", "知郎舊時意，且請攏船頭。", "昨暝逗南陵，風聲波浪阻。", "入浦不逢人，歸家誰信汝。", "未曉已成妝，乘潮去茫茫。", "因從京口渡，使報邵陵王。", "始下芙蓉樓，言發琅邪岸。", "急爲打船開，惡許傍人見。"]}