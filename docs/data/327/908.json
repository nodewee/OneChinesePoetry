{"author": "彭汝礪", "period": "宋", "type": "诗", "title": "金星硯行", "paragraphs": ["星出雲之端，石在溪之潯。", "天上地下相絕幾百千萬里，硯中安得有星點點明如金。", "既非瑕掩瑜，又似徽在琴。", "我疑星之飛流運動或不居，精采誤落黟流深。", "不然神靈憫惻學士久濡滯，故借光景資清吟。", "或有感此理，杳默難推尋。", "君不見虢山之石團團有桂在中象圓月，又不見廬江之石扶疏有木相樛爲寒林。", "無重言，但置寒窗筆札往古研于今。", "大剛無睢睢，至明無陰陰。", "君也能如此，是真金星硯之知音。"]}