{"author": "鄭俠", "period": "宋", "type": "诗", "title": "贈余純臣通判", "paragraphs": ["清人如玉如蘭荃，元是水晶宫裏仙。", "貳車海陽未期月，士庶一口咸稱賢。", "請言清人所以賢，清人貎莊神凛然。", "中扄恬夷已自得，志意高潔凌雲天。", "犀珠焜煌照天地，清人不爲迂其視。", "金鐘球磬雜管絃，清人不以勞其耳。", "惟視與聽尚不爲，豈肯爲彼回其意。", "是焉神照無不通，豈特視明而聽聰。", "是非毁譽不立已，輕重黙與權衡同。", "上誾誾兮下侃侃，和以不同惠而斷。", "自然民物被休賜，芬馥不馳而自遠。", "閩山下士狂且恫，二十八年如萍蓬。", "遇公於兹心膽空，教誨怜念皆深衷。", "大論時聞鍧霹靂，健句每驚爭化工。", "聽言觀事潜欣悦，不見累旬如歲月。", "作歌笥中時一閲，如對岩岩冰蘖節。", "願公保此清人躬，古来大任求明哲。"]}