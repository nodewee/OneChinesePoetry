{"author": "鄭俠", "period": "宋", "type": "诗", "title": "送杜靖國知連州", "paragraphs": ["杜氏世德光無前，聲華行實相輝鮮。", "蕢之職也在刀匕，親舉罰爵平公筵。", "預之聞見合左氏，春秋大法因粲然。", "詩爲郡守稱杜母，南陽之人今尚傳。", "如晦作相猶民天，忠誠蹇蹇終始全。", "能令大君思不已，輟瓜奠祭情拳拳。", "子美大雅三千篇，昭昭勸戒日月懸。", "其人骨朽邈千祀，至今聞望猶當年。", "我宋龍興撫嘉運，杜家孫子隨飛奮。", "坤馬承乾禁掖清，傅霖蘇旱華夷潤。", "邇来文武百羣中，詵詵杜姓多翹俊。", "靖國少年即奇絕，雄文常倍千人傑。", "投書天府一不意，却掃雁蕩不復出。", "懐材抱道良自珍，售以連城爲折閲。", "中年不忍自棄置，以蔭調官南海尉。", "手提頑馘授州將，海盗爲之潜喪氣。", "塵埃從此免低顔，倏忽十年今擁旆。", "憶昨建康臨市征，公於吾父爲交承。", "兒童不敢求見面，卓犖但聽馳英聲。", "爾後馳驅逾半紀，投荒乃得親君子。", "孤舟抵岸即登門，見我有悲兼有喜。", "所悲竄逐萬里来，豺狼得路忠信埋。", "長？爲我意愴惻，吾未振汝良悠哉。", "所喜謂我一門吏，一年三黜剛愈鋭。", "投身湯火何所求，所憂爲君不爲已。", "况復吾爲汝父執，世契不淺汝吾姪。", "此邦人物粗熙熙，職司慈明州守德。", "汝雖投竄實汝福，天子神聖終汝直。", "丈夫秉德貴不回，窮達自天非汝職。", "公言令人益慷慨，一接已見真顔色。", "韶光波逝不暫停，年華兩見新堯歴。", "可憐情義如一朝，向人睠睠終無極。", "外臺差注重求材，天子急人方旰昃。", "丹書鳳口下九霄，捧詔治行何烜赫。", "昨日紅蕖醉幕賓，今朝皂盖賢州伯。", "官雖衙尉丞，位乃二千石。", "羈人無以報恩知，請爲使君申八德。", "一曰公，心與衡鑑無情同。", "朔方裴侠號獨立，背公之私無髪容。", "青州趙琰絕囑託，貴要書来投水中。", "二曰寛，量須江海爲盎盞。", "并州陳泰但懐撫，未嘗愠怒形於顔。", "南陽劉寛抑又甚，蒲鞭示恥犯者難。", "三曰信，舌端常與心相印。", "九江宋君每聽政，平旦日中猶不紊。", "并州郭伋舍野亭，爲與羣兒期到郡。", "四曰惠，有如雨露時沾漬。", "光州元忠嘗賑貸，二十五萬恢天施。", "蜀郡廉范不禁夜，一襦五袴惟民利。", "五曰清，玉壺在堂中有冰。", "武昌何遠思律貪，汲井投錢非買名。", "合浦孟嘗亦無欲，還珠碧淵清所徵。", "六曰正，端如標表行非徑。", "北海朱邑雖篤舊，至於枉曲終無聽。", "東莱楊震畏四知，行不欺幽此爲盛。", "七曰明，昭如日月東西行。", "冀州賈琮去帷裳，百姓聞之政自行。", "雍士李惠善審斷，彈燕坐知禽鳥情。", "八曰毅，鎮浮静躁温而厲。", "汴州齊澣非肆刑，清嚴自我人皆治。", "濠州張福不可犯，以重自持人自畏。", "此之八德人有一，鳴絃按堵皆千室。", "能於八者具有之，使君之才非世出。", "使君有政教，必本之學校。", "蜀人夷陋卑已甚，文翁之化於今好。", "使君有詩筆，莫詠閑風月。", "追還雅頌聲太平，吟詠性情思補闕。", "使君有車馬，莫賞閑山水。", "時行郊外問樵耕，民間利病須詳委。", "莫輕喜，莫輕怒，輕喜於人火上冰，輕怒於人鏡前霧。", "莫狐疑，莫輕信，狐疑多至敗良謀，輕信定令姦小進。", "大凡當局常多迷，使君臨事其慎之。", "倘記愚言用有時，微塵積嶽終有禆。", "蒼生旱渇天欲雨，異時經濟非公誰。"]}