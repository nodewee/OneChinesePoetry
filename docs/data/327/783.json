{"author": "鄭俠", "period": "宋", "type": "诗", "title": "觀孔義甫與謝致仕詩有感", "paragraphs": ["人生足清閑，天下第一福。", "惜哉聲與利，舉世方逐逐。", "君子耀軒裳，小人腴口腹。", "霜雪滿頤頷，馳競心更速。", "誰如東山後，清風千載續。", "仁孝實天成，聰明乃幾燭。", "弱冠揖高科，聲華光煜煜。", "騏驥駕夷途，千里在舉足。", "歲未再周天，官先上應宿。", "皇華屢更指，間請分符竹。", "端介奉高明，慈仁撫煢獨。", "施設妙通神，歡謳道相屬。", "一旦遽上章，幡然謝羈束。", "古人涖官政，五十曰艾服。", "公年未五十，懇請竟從欲。", "緬彼伋與軻，進退遺佳躅。", "三揖就恩榮，一辭託巖谷。", "由公仕以觀，其庶無愧恧。", "東臯我田園，負郭予室屋。", "兒姪幾百人，圖史逾千軸。", "親舊既周旋，閨門更雍穆。", "賓来酒一樽，興来棋一局。", "吟嘯動煙雲，詩書到僮僕。", "寧知地有仙，但見人如玉。", "乃覺世間人，爲生何局促。", "譬如方汚垢，對之獨薰沐。", "孔公當代賢，宜其欽愛酷。", "慷慨出長篇，情殷語重複。", "日日動歸思，浩浩見林麓。", "何意蒙鄙人，幸兹一觀矚。", "當筵頓忘味，如聽簫韶曲。", "平生粗意氣，自初得書讀。", "每見古聖賢，心常自程督。", "知身是罪根，每每自鋤斸。", "如彼善稼穡，去草茂嘉穀。", "深嘉遠世網，有若囚脫梏。", "惟兹素艱貧，事與心反覆。", "曆官二紀周，一紀投南隩。", "歸時異去時，聖主恩霂霂。", "方欣到家鄉，足覺愁慮簇。", "高堂皓垂白，甘旨不饒沃。", "四弟兩背亡，未言他骨肉。", "繼又喪一弟，三房等窮蹙。", "不數姆與婢，孤孀十有六。", "薄業支半年，十飯猶五菽。", "蕭然夏秋際，甚者日食粥。", "人惟有父子，恩親家室睦。", "惟其有君臣，禮義朝廷肅。", "二者苟有違，三靈共誅戮。", "况兹生聖辰，熙隆遇堯嚳。", "艱虞免兵革，少小遊庠塾。", "青春被恩擢，名姓粗揚暴。", "孰非累聖德，師誨而君牧。", "中間更狂妄，天聽常輕凟。", "云云不少已，竟致御史鞫。", "所負鼎鑊輕，敢意尚收録。", "日月忽中天，湛恩俄濯浴。", "父子實再逢，君臣亦敦復。", "新恩胡爲報，舊過云何贖。", "父母教子勤，羽括而礪鏃。", "朝夕望乃成，榮顯被親屬。", "慈烏於反哺，知以報生鞠。", "學術不寸施，猶之玉韞匵。", "千載遘明良，不能少負輻。", "是生天地間，曾不如草木。", "以此望明公，雲中一鴻鵠。"]}