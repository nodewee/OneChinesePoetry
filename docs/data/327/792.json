{"author": "鄭俠", "period": "宋", "type": "诗", "title": "教子孫讀書", "paragraphs": ["水在盤盂中，可以鑑毛髪。", "盤盂若動揺，星日亦不察。", "鏡在臺架上，可以照顔面。", "臺架若動揺，眉目不可辨。", "精神在人身，水鏡爲擬倫。", "身定則神凝，明於烏兎輪。", "是以學道者，要先安其身。", "坐欲安如山，行若畏動塵。", "目不妄動視，口不妄談論。", "儼然望而畏，暴慢不得親。", "淡然虗而一，志慮則不分。", "眼見口即誦，耳識潜自聞。", "神焉黙省記，如口味甘珍。", "一遍勝十遍，不令人艱辛。"]}