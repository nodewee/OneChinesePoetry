{"author": "范祖禹", "period": "宋", "type": "诗", "title": "和蜀公八十歲自咏", "paragraphs": ["衛武年将百，僖公壽有千。", "形方通帝夢，兆始見王田。", "白髪高山雪，新詩清水蓮。", "福綏真樂只，燕處自超然。", "濁酒中徐聖，泠風御列仙。", "勁松臨絕壁，獨鶴在青天。", "出處邦之望，清虚性所便。", "老謀方眷用，微物正思憐。", "漢室求園綺，周家重夭顛。", "雖懐箕潁志，應未許終焉。"]}