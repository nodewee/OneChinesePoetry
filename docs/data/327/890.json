{"author": "令狐俅", "period": "宋", "type": "诗", "title": "題清芬閣", "paragraphs": ["元英去世二百年，其迹雖久騷雅傳。", "田廬不廢子孫賢，慶門簪組方蟬聯。", "我來源中訪高隱，囗人邀客雲山前。", "朱門綠閣照溪水，長松茂竹囗寒煙。", "灘聲蕭蕭到几席，魂清骨冷忘睡眠。", "伊子出處不自判，塵纓俗網常縈纏。", "兒孫漸多食囗衆，高翔遠引嗟無緣。", "他年家事苟有付，杖藜囗此同悠然。"]}