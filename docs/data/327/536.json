{"author": "范祖禹", "period": "宋", "type": "诗", "title": "送道純歸南康  其一", "paragraphs": ["平生聞廬嶽，夢想入松門。", "京華走塵土，歲月空崩奔。", "緲思放巖壑，枕石清心魂。", "羡君歸舊隠，山水當高軒。", "雲林對寝食，煙靄變朝昏。", "晴空天池溢，瀑布銀河翻。", "奇觀窮宇宙，夢澤可以吞。", "少年負志氣，海運期鵬鯤。", "晚登桂堂籍，燕石笑璵璠。", "飄飄考城吏，放浪彭澤園。", "迴首出都邑，仙禽謝籠樊。", "顧我老文史，望天方戴盆。", "俛仰半世間，同僚念金昆。", "存亡已永隔，風義古所敦。", "寄語謝嵇紹，終慚山巨源。"]}