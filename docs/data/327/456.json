{"author": "范祖禹", "period": "宋", "type": "诗", "title": "資州路東津寺", "paragraphs": ["山行無晨暮，日暝崖谷昏。", "哀猿落客淚，永路驚旅魂。", "憑陵高山巔，俯視大江奔。", "迥環島嶼合，縈轉洲渚屯。", "行雲赴楚天，飛鳥下蜀門。", "地遐怪物聚，寺古深殿存。", "憶昔李氏末，煙塵暗中原。", "姦雄競草竊，割據窮海根。", "干戈百年後，見此敗屋垣。", "我來屬清秋，登覽無俗喧。", "山深虎豹歸，水静蛟鼉騫。", "臨風獨笑吒，浩蕩欲飛飜。"]}