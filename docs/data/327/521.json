{"author": "范祖禹", "period": "宋", "type": "诗", "title": "同子瞻送子敦赴河北都運次韻", "paragraphs": ["顧公涉滄海，宇宙觀奇偉。", "十年守沈冥，應笑柱下史。", "動静雖有殊，要之蓋棺已。", "邇來拜東臺，巖穴彈冠喜。", "昂藏出風塵，壯志在千里。", "忽持膚使節，急病仁爲美。", "翰林出新詩，風霆奔落紙。", "朝廷日清明，君子慎所履。", "行當繼禹功，灑災澹洪水。", "過我伊洛間，松風醒俗耳。"]}