{"author": "鄭俠", "period": "宋", "type": "诗", "title": "示廬山寺老勝師", "paragraphs": ["離鄉十九年，日有如年久。", "歸来山水亦依然，人物存亡半非舊。", "廬阜之前我舅宅，此寺如我東西家。", "每来舅家必到此，粤自齒稚今疏牙。", "庾嶺閩山四千里，青衫謫逐自我始。", "築臺東望幾悽凉，親故滿前爭不喜。", "林下相逢真實人，非戚非疏非故新。", "執手之言行處親，是以還家一百二十日，五回松下問禪因。", "此身非我身，有君有父，有神有民。", "俯仰回環知有待，古之人居不黔突，行不已輪。", "師住無住，我動非動。", "来不須迎，去不須送。", "聚散會離，百年一夢。", "大千沙界等閒言，尋常只把毫端弄。"]}