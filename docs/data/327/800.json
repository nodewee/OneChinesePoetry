{"author": "鄭俠", "period": "宋", "type": "诗", "title": "江亭與程瞿二君邂逅小飲太守送酒因成", "paragraphs": ["蒼翠擎天江上山，淙琤瀉玉亭前水。", "邂逅相逢坐上人，傾蓋論心何俊偉。", "凉風颯颯来几筵，似與清談相表裏。", "程瞿軒軒古遺義，憫我羈窮見辭氣。", "以爲此時無一杯，直恐江山解相鄙。", "旋呼奴僮滌鐺勺，豆肉盤蔬隨所峙。", "三盃五盃復七盃，清興悠悠殊未已。", "復向行舟尋果餌，鱻薧擬欲求諸市。", "豐殽佳饌来使庖，臣囗長鱐間珍脆。", "逡巡長呵下雲際，傳以報謁迂千騎。", "薄聞江滸清飲歡，歸去瓊漿遽来賜。", "大哉何公古循吏，易俗移風有深致。", "人之所背公所趨，正以敦薄醇醨爲已事。", "連英二城接疆理，舊績新庸滿人耳。", "道塗賡載盡歡謡，冠佩清言有餘美。"]}