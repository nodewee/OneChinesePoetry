{"author": "舒亶", "period": "宋", "type": "诗", "title": "送韋太守", "paragraphs": ["四明山水東南表，海鼇背上三仙島。", "麗譙高逼斗牛寒，一曲梅花萬家曉。", "太守文章建安骨，爽氣冷侵寒月窟。", "黄堂水洗火符空，明光却擁荷囊笏。", "有客醉園雙鬢老，宦情文思如秋草。", "紫雲夢斷玉龍飛，年年送客西城道。", "曾是野亭同問柳，綺裘紗帽金船酒。", "長安宫闕九天邊，肯爲江蘺回首否。"]}