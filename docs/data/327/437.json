{"author": "孔武仲", "period": "宋", "type": "诗", "title": "奉酬李時發岳麓見寄", "paragraphs": ["秋風入荒城，落葉如飛雨。", "夢寐湘西遊，晻曖不可睹。", "昨日得君詩，諷詠日欹午。", "山光相隨來，瀟灑入庭戶。", "憶昨尋此山，扁舟戛平浦。", "白鷗爲前軀，丹霞隨步武。", "漸入空曠中，輕清欲飛舉。", "幽泉落石鳴，喬杉得風舞。", "峰巒半明滅，雲月相吞吐。", "巖巖仙佛家，殿塔羅翠塢。", "半壁聞棋聲，深林傳鳥語。", "清境造已極，更上最高處。", "朱欄插青冥，華屋橫險阻。", "雲夢吞八九，天衢量尺五。", "卻視長沙城，迫仄真環堵。", "淥水带縈洄，青煙絲一縷。", "平時事干謁，白晝走塵土。", "到此覺沉迷，直欲棄簪組。", "尚愧節不高，空然賦歸去。", "朅來巖邑居，擾擾變寒暑。", "回旋盡朱墨，應接煩箠楚。", "何嘗略尋幽，曾不暇窺圃。", "引望西絕堂，曠若隔今古。", "夫君今俊秀，爽氣發眉宇。", "文章富擇灑，詩筆尤跋扈。", "動我登臨興，翩翩如插羽。", "欲往竟未能，樊籠掛深廡。", "喜君得勝境，去家纔百步。", "年豐官舍閑，芳草生囹圄。", "籃輿不厭出，時結採芝侶。", "更分新篇章，慰我獨吟苦。"]}