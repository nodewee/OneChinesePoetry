{"author": "李白", "period": "唐", "type": "诗", "title": "橫吹曲辭 幽州胡馬客歌", "paragraphs": ["幽州胡馬客，綠眼虎皮冠。", "笑拂兩隻箭，萬人不可干。", "彎弓若轉月，白雁落雲端。", "雙雙掉鞭行，遊獵向樓蘭。", "出門不顧後，報國死何難。", "天驕五單于，狼戾好凶殘。", "牛馬散北海，割鮮若虎餐。", "雖居燕支山，不道朔雪寒。", "婦女馬上笑，顏如赬玉盤。", "飜入射鳥獸，花月醉雕鞍。", "旄頭四光芒，爭戰若蜂攢。", "白刃灑赤血，流沙爲之丹。", "名將古誰是，疲兵良可歎。", "何時天狼滅？父子得閑安。"]}