{"author": "彭汝礪", "period": "宋", "type": "诗", "title": "忠孝圖", "paragraphs": ["君親等乾坤，恩義俱罔極。", "浮生一毫髮，盡出覆載力。", "我思古之人，節義有遺則。", "以身託萬事，糜殞終無嗇。", "名教落編簡，不與日月蝕。", "世薄道亦微，綱常墮荆棘。", "想像不可追，徘徊意悽惻。", "燕卿真士雄，繪素見顔色。", "謀惟引深思，摩揣窮多識。", "金朱寵純懿，斧鉞誅姦慝。", "欲將春秋法，轉徙示九域。", "肥陵泮宮庭，收拾在四壁。", "千年土中身，精神回翰墨。", "崢嶸列星辰，奴隸生歎息。", "已死疑可求，欲語嗟復默。", "清風颯冰霜，直氣森劍戟。", "富貴喜圖畫，蓄聚窮千億。", "丹青彼雖工，龜鑑吾自得。", "願言同此心，論世師盛德。", "當使忠孝風，自家刑邦國。"]}