{"author": "范祖禹", "period": "宋", "type": "诗", "title": "大雪入洛陽", "paragraphs": ["昨夜關山雪，僕夫晨起驚。", "揮鞭騎紫馬，曉入洛陽城。", "川原渺茫茫，長嘯視八紘。", "有如乘風馭，迢逓奔玉京。", "伊水象天河，雲濤向東傾。", "喧然古都市，沽酒吹玉笙。", "予心正浩蕩，萬里赴歸程。", "遥望嵩峰頂，連天凍峥嶸。", "欲攀玉女窗，舉手摩太清。", "思之不可去，悵望空含情。"]}