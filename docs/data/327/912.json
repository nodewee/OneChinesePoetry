{"author": "彭汝礪", "period": "宋", "type": "诗", "title": "寄佛印禪師", "paragraphs": ["遣奴持書問雲居，我今持節行匡廬。", "請服磨衲大牛車，來飯香積及雕胡。", "舍施琥珀及珊瑚，滄海徑寸之明珠。", "師應問吾今何如，謂方據案治文書。", "較量貴賤調盈虛，擒取猾吏如捕狐。", "夜凉飲酒一百壺，醉視萬物渾錙銖。", "雲居若言太粗疏，謂我寄聲謝云吁。"]}