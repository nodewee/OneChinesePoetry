{"author": "楊巨源", "period": "唐", "type": "诗", "title": "和盧諫議朝回書情即事寄兩省閣老兼呈二起居諫院諸院長", "paragraphs": ["寵位資寂用，回頭憐二疎。", "超遙比鶴性，皎潔同僧居。", "華組澹無累，單牀歡有餘。", "題詩天風灑，屬思紅霞舒。", "藹藹延閤東，晨光映林初。", "爐香深內殿，山色明前除。", "對客默焚稾，何人知諫書。", "全仁氣逾勁，大辨言甚徐。", "逸步寄青璅，閑吟親綺疏。", "清輝被鸞渚，瑞藹含龍渠。", "謝監營野墅，陶公愛吾廬。", "悠然遠者懷，聖代飄長裾。", "端弼緝元化，至音生太虛。", "一戎殄欃槍，重譯充儲胥。", "借地種寒竹，看雲憶春蔬。", "靈機棲杳冥，談笑登軒車。", "晚迹識麒麟，秋英見芙蕖。", "危言直且莊，曠抱鬱以攄。", "志業耿冰雪，光容粲璠璵。", "時賢儼仙掖，氣謝心何如。"]}