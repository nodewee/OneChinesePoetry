{"author": "羊士諤", "period": "唐", "type": "诗", "title": "郡齋讀經", "paragraphs": ["壯齡非濟物，柔翰誤爲儒。", "及此齋心暇，翛然與道俱。", "散材誠獨善，正覺豈無徒。", "半偈蓮生水，幽香桂滿爐。", "息陰慙蔽芾，講義得醍醐。", "跡似桃源客，身攖竹使符。", "華夷參吏事，巴漢混州圖。", "偃草懷君子，移風念嗇夫。", "翳桑俄有績，宿麥復盈租。", "圓寂期超詣，凋殘幸已蘇。", "解空囊不智，滅景谷何愚。", "幾日遵歸轍，東菑殆欲蕪。"]}