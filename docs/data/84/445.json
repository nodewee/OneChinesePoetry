{"author": "權德輿", "period": "唐", "type": "诗", "title": "哭劉四尚書", "paragraphs": ["士友惜賢人，天朝喪守臣。", "才華推獨步，聲氣幸相親。", "理析寰中妙，儒爲席上珍。", "笑言成月旦，風韻挹天真。", "丹地膺推擇，青油寄撫循。", "豈言朝象魏，翻是臥漳濱。", "命賜龍泉重，追榮密印陳。", "撤弦驚物故，庀具見家貧。", "牢落風悲笛，汍瀾涕泣巾。", "只嗟蒿里月，非復柳營春。", "黃絹碑文在，青松隧路新。", "音容無處所，歸作北邙塵。"]}