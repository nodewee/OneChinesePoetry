{"author": "韓愈", "period": "唐", "type": "诗", "title": "元和聖德詩", "paragraphs": ["皇帝即阼，物無違拒。", "曰暘而暘，曰雨而雨。", "維是元年，有盜在夏。", "欲覆其州，以踵近武。", "皇帝曰嘻，豈不在我。", "負鄙爲艱，縱則不可。", "出師征之，其衆十旅。", "軍其城下，告以福禍。", "腹敗枝披，不敢保聚。", "擲首陴外，降旛夜豎。", "疆外之險，莫過蜀土。", "韋臯去鎮，劉闢守後。", "血人於牙，不肯吐口。", "開庫啗士，曰隨所取。", "汝張汝弓，汝鼓汝鼓。", "汝爲表書，求我帥汝。", "事始上聞，在列咸怒。", "皇帝曰然，嗟遠士女。", "苟附而安，則且付與。", "讀命於庭，出節少府。", "朝發京師，夕至其部。", "闢喜謂黨，汝振而伍。", "蜀可全有，此不當受。", "萬牛臠炙，萬甕行酒。", "以錦纏股，以紅帕首。", "有恇其兇，有餌其誘。", "其出穰穰，隊以萬數。", "遂劫東川，遂據城阻。", "皇帝曰嗟，其又可許。", "爰命崇文，分卒禁禦。", "有安其驅，無暴我野。", "日行三十，徐壁其右。", "闢黨聚謀，鹿頭是守。", "崇文奉詔，進退規矩。", "戰不貪殺，擒不濫數。", "四方節度，整兵頓馬。", "上章請討，俟命起坐。", "皇帝曰嘻，無汝煩苦。", "荆幷洎梁，在國門戶。", "出師三千，各選爾醜。", "四軍齊作，殷其如阜。", "或拔其角，或脫其距。", "長驅洋洋，無有齟齬。", "八月壬午，闢棄城走。", "載妻與妾，包裹稚乳。", "是日崇文，入處其宇。", "分散逐捕，搜原剔藪。", "闢窮見窘，無地自處。", "俯視大江，不見洲渚。", "遂自顛倒，若杵投臼。", "取之江中，枷脰械手。", "婦女纍纍，啼哭拜叩。", "來獻闕下，以告廟社。", "周示城市，咸使觀覩。", "解脫攣索，夾以砧斧。", "婉婉弱子，赤立傴僂。", "牽頭曳足，先斷腰膂。", "次及其徒，體骸撐拄。", "末乃取闢，駭汗如寫。", "揮刀紛紜，爭刌膾脯。", "優賞將吏，扶珪綴組。", "帛堆其家，粟塞其庾。", "哀憐陣沒，廩給孤寡。", "贈官封墓，周帀宏溥。", "經戰伐地，寬免租簿。", "施令酬功，急疾如火。", "天地中間，莫不順序。", "幽恒青魏，東盡海浦。", "南至徐蔡，區外雜虜。", "怛威赧德，踧踖蹈舞。", "掉棄兵革，私習簋簠。", "來請來覲，十百其耦。", "皇帝曰吁，伯父叔舅。", "各安爾位，訓厥甿畮。", "正月元日，初見宗祖。", "躬執百禮，登降拜俯。", "薦於新宮，視瞻梁梠。", "慼見容色，淚落入俎。", "侍祠之臣，助我惻楚。", "乃以上辛，於郊用牡。", "除於國南，鱗筍毛簴。", "廬幕周施，開揭磊砢。", "獸盾騰挐，圓壇帖妥。", "天兵四羅，旂常婀娜。", "駕龍十二，魚魚雅雅。", "宵昇於丘，奠璧獻斝。", "衆樂驚作，轟豗融冶。", "紫焰噓呵，高靈下墮。", "羣星從坐，錯落侈哆。", "日君月妃，煥赫婐㛂。", "瀆鬼濛鴻，嶽祗嶪峩。", "飫沃羶薌，產祥降嘏。", "鳳皇應奏，舒翼自拊。", "赤麟黃龍，逶陀結糾。", "卿士庶人，黃童白叟。", "踴躍歡呀，失喜噎歐。", "乾清坤夷，境落褰舉。", "帝車回來，日正當午。", "幸丹鳳門，大赦天下。", "滌濯剗磢，磨滅瑕垢。", "續功臣嗣，拔賢任耉。", "孩養無告，仁滂施厚。", "皇帝神聖，通達今古。", "聽聰視明，一似堯禹。", "生知法式，動得理所。", "天錫皇帝，爲天下主。", "幷包畜養，無異細鉅。", "億載萬年，敢有違者。", "皇帝儉勤，盥濯陶瓦。", "斥遣浮華，好此綈紵。", "勅戒四方，侈則有咎。", "天錫皇帝，多麥與黍。", "無召水旱，耗於雀鼠。", "億載萬年，有富無窶。", "皇帝正直，別白善否。", "擅命而狂，既翦既去。", "盡逐羣姦，靡有遺侶。", "天錫皇帝，厖臣碩輔。", "博問遐觀，以置左右。", "億載萬年，無敢余侮。", "皇帝大孝，慈祥悌友。", "怡怡愉愉，奉太皇后。", "浹於族親，濡及九有。", "天錫皇帝，與天齊壽。", "登茲太平，無怠永久。", "億載萬年，爲父爲母。", "博士臣愈，職是訓詁。", "作爲歌詩，以配吉甫。"]}