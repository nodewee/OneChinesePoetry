{"author": "權德輿", "period": "唐", "type": "诗", "title": "省中春晚忽憶江南舊居戲書所懷因寄兩浙親故雜言", "paragraphs": ["前年冠獬豸，戎府隨賓介。", "去年簪進賢，贊導法宮前。", "今茲戴武弁，謬列金門彥。", "問我何所能，頭冠忽三變。", "野性慣疎閑，晨趨興暮還。", "花時限清禁，霽後愛南山。", "晚景支頤對尊酒，舊遊憶在江湖久。", "庾樓柳寺共開襟，楓岸煙塘幾攜手。", "結廬常占練湖春，猶寄藜牀與幅巾。", "疲羸只欲思三徑，戇直那堪備七人。", "更想東南多竹箭，懸圃琅玕共蔥蒨。", "裁書且附雙鯉魚，偏恨相思未相見。"]}