{"author": "權德輿", "period": "唐", "type": "诗", "title": "奉和韋曲莊言懷貽東曲外族諸弟", "paragraphs": ["韋曲冠蓋里，鮮原鬱青蔥。", "公台睦中外，墅舍鄰西東。", "騶馭出國門，晨曦正曈曨。", "燕居平外土，野服參華蟲。", "疆畎分古渠，煙霞連灌叢。", "長幼序以齒，歡言無不同。", "憶昔全盛時，勛劬播休功。", "代業擴宇內，光塵藹墟中。", "慨息多永歎，歌詩厚時風。", "小生忝瓜葛，慕義斯無窮。"]}