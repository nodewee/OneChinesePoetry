{"author": "權德輿", "period": "唐", "type": "诗", "title": "放歌行", "paragraphs": ["夕陽不駐東流急，榮名貴在當年立。", "青春虛度無所成，白首銜悲亦何及。", "拂衣西笑出東山，君臣道合俄頃間。", "一言一笑玉墀上，變化生涯如等閑。", "朱門杳杳列華戟，座中皆是王侯客。", "鳴環動珮暗珊珊，駿馬花驄白玉鞍。", "十千斗酒不知貴，半醉留賓邀盡歡。", "銀燭煌煌夜將久，侍婢金罍瀉春酒。", "春酒盛來琥珀光，暗聞蘭麝幾般香。", "乍看皓腕暎羅袖，微聽清歌發杏梁。", "雙鬟美人君不見，一一皆勝趙飛燕。", "迎杯乍舉石榴裙，勻粉時交合歡扇。", "未央鐘漏醉中聞，聯騎朝天曙色分。", "雙闕煙雲遙靄靄，五衢車馬亂紛紛。", "罷朝鳴珮驟歸鞍，今日還同昨日歡。", "歲歲年年恣遊讌，出門滿路光輝徧。", "一身自樂何足言，九族爲榮真可羨。", "男兒稱意須及時，閉門下帷人不知。", "年光看逐轉蓬盡，徒詠東山招隱詩。"]}