{"author": "權德輿", "period": "唐", "type": "诗", "title": "仲秋朝拜昭陵", "paragraphs": ["清秋壽原上，詔拜承吉卜。", "嘗讀貞觀書，及茲幸齋沐。", "文皇昔潛耀，隋季自顛覆。", "撫運斯順人，救焚非逐鹿。", "神祇戴元聖，君父納大麓。", "良將授兵符，直臣調鼎餗。", "無疆傳慶祚，有截荷亭育。", "仙馭淩紫氛，神遊棄黃屋。", "方祗護山跡，先正陪巖腹。", "杳杳九嵕深，沈沈萬靈肅。", "鳥飛田已闢，龍去雲猶簇。", "金氣爽林巒，乾岡走崖谷。", "吾皇弘孝理，率士蒙景福。", "擁佑乃清夷，威靈諒回復。", "禮承三公重，心愧二卿祿。", "展敬何所伸，曾以斧山木。"]}