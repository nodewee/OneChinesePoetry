{"author": "權德輿", "period": "唐", "type": "诗", "title": "與道者同守庚申", "paragraphs": ["洞真善救世，守夜看仙經。", "俾我外持內，當茲申配庚。", "齋心已恬愉，澡身自澂明。", "沈沈簾幃下，靄靄燈燭清。", "四支動用息，一室虛白生。", "收視忘趨舍，叩齒集神靈。", "伊予嗜欲寡，居常痾恙輕。", "三尸既伏竄，九藏乃和平。", "無令耳目勝，則使性命傾。", "窅然深夜中，若與元氣幷。", "釋宗稱定慧，儒師著誠明。", "派分示三敎，理詣無二名。", "吉祥能止止，委順則生生。", "視履苟無咎，天祐期永貞。", "應物智不勞，虛中理自冥。", "豈資金丹術，即此駐頹齡。"]}