{"author": "楊巨源", "period": "唐", "type": "诗", "title": "懷德抒情寄上信州座主", "paragraphs": ["五馬江天郡，諸生淚共垂。", "讌餘明主德，恩在侍臣知。", "悵望緘雙鯉，龍鍾假一枝。", "玉峰遙寄夢，雲海暗傷離。", "幢蓋全家去，琴書首路隨。", "滄州值康樂，明月向元規。", "鵷鳳終凌漢，蛟龍會出池。", "蕙香因曙發，松色肯寒移。", "舉世瞻風藻，當朝揖羽儀。", "加餐門下意，溪水綠逶迤。"]}