{"author": "權德輿", "period": "唐", "type": "诗", "title": "曉發武陽館即事書情", "paragraphs": ["清晨策羸車，嘲唽聞村雞。", "行將騎吏親，日與情愛暌。", "東風變林樾，南畝事耕犂。", "青菰冒白水，方塘接廣畦。", "雜英被長坂，野草蔓幽蹊。", "瀉鹵成沃壤，枯株發柔荑。", "芳樹鶯命雛，深林麏引麑。", "杳杳途未極，團團日已西。", "哲士務纓弁，鄙夫戀蓬藜。", "終當稅塵駕，盥濯依春溪。"]}