{"author": "權德舆", "period": "唐", "type": "诗", "title": "建除詩", "paragraphs": ["建節出王都，雄雄大丈夫。", "除書加右職，騎吏擁前驅。", "滿月張繁弱，含霜耀鹿盧。", "平明躍騕褭，清夜擊珊瑚。", "定遠功那比，平津策乃迂。", "執心思報國，效節在忘軀。", "破膽銷丹浦，顰蛾舞綠珠。", "危冠徒自愛，長轂事應殊。", "成績封千室，疇勞使五符。", "收功輕驃衛，致埋邁黃虞。", "開濟今如此，英威古不侔。", "閉關草玄者，無乃誤爲儒。"]}