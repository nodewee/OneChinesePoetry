{"author": "權德舆", "period": "唐", "type": "诗", "title": "奉和張僕射朝天行", "paragraphs": ["元侯重寄貞師律，三郡四封今靜謐。", "丹轂常思闕下來，紫泥忽自天中出。", "軍裝喜氣倍趨程，千騎鳴珂入鳳城。", "周王致理稱申甫，今日賢臣見明主。", "拜恩稽首紛無已，凝旒前席皇情喜。", "逢時自是山出雲，獻可還同石投水。", "昔歲褒衣梁甫吟，當時已有致君心。", "專城一鼓妖氛靜，擁斾十年天澤深。", "日日披誠奉昌運，王人織路傳清問。", "仙醞嘗分玉斝濃，御閑更輟金羈駿。", "元正前殿朝君臣，一人負扆百福新。", "宮懸綵仗儼然合，瑞氣爐煙相與春。", "萬年枝上東風早，珮玉晨趨光景好。", "塗山已見首諸侯，麟閣終當畫元老。", "溫室沈沈漏刻移，退朝賓侶每相隨。", "雄詞樂職波濤闊，曠度交歡雲霧披。", "自古全才貴文武，懦夫只解冠章甫。", "見公抽匣百鍊光，試欲磨鉛諒無助。"]}