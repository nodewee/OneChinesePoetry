{"author": "韓愈", "period": "唐", "type": "诗", "title": "此日足可惜贈張籍", "paragraphs": ["此日足可惜，此酒不足嘗。", "捨酒去相語，共分一日光。", "念昔未知子，孟君自南方。", "自矜有所得，言子有文章。", "我名屬相府，欲往不得行。", "思之不可見，百端在中腸。", "維時月魄死，冬日朝在房。", "驅馳公事退，聞子適及城。", "命車載之至，引坐於中堂。", "開懷聽其說，往往副所望。", "孔丘歿已遠，仁義路久荒。", "紛紛百家起，詭怪相披猖。", "長老守所聞，後生習爲常。", "少知誠難得，純粹古已亡。", "譬彼植園木，有根易爲長。", "留之不遣去，館置城西旁。", "歲時未云幾，浩浩觀湖江。", "衆夫指之笑，謂我知不明。", "兒童畏雷電，魚鼈驚夜光。", "州家舉進士，選試繆所當。", "馳辭對我策，章句何煒煌。", "相公朝服立，工席歌鹿鳴。", "禮終樂亦闋，相拜送於庭。", "之子去須臾，赫赫流盛名。", "竊喜復竊歎，諒知有所成。", "人事安可恒，奄忽令我傷。", "聞子高第日，正從相公喪。", "哀情逢吉語，惝怳難爲雙。", "暮宿偃師西，徒展轉在牀。", "夜聞汴州亂，遶壁行徬徨。", "我時留妻子，倉卒不及將。", "相見不復期，零落甘所丁。", "驕兒未絕乳，念之不能忘。", "忽如在我所，耳若聞啼聲。", "中途安得返，一日不可更。", "俄有東來說，我家免罹殃。", "乘船下汴水，東去趨彭城。", "從喪朝至洛，還走不及停。", "假道經盟津，出入行澗岡。", "日西入軍門，羸馬顛且僵。", "主人願少留，延入陳壺觴。", "卑賤不敢辭，忽忽心如狂。", "飲食豈知味，絲竹徒轟轟。", "平明脫身去，決若驚鳧翔。", "黃昏次汜水，欲過無舟航。", "號呼久乃至，夜濟十里黃。", "中流上灘潬，沙水不可詳。", "驚波暗合沓，星宿爭翻芒。", "轅馬蹢躅鳴，左右泣僕童。", "甲午憩時門，臨泉窺鬬龍。", "東南出陳許，陂澤平茫茫。", "道邊草木花，紅紫相低昂。", "百里不逢人，角角雄雉鳴。", "行行二月暮，乃及徐南疆。", "下馬步堤岸，上船拜吾兄。", "誰云經艱難，百口無夭殤。", "僕射南陽公，宅我睢水陽。", "篋中有餘衣，盎中有餘糧。", "閉門讀書史，窗戶忽已涼。", "日念子來遊，子豈知我情。", "別離未爲久，辛苦多所經。", "對食每不飽，共言無倦聽。", "連延三十日，晨坐達五更。", "我友二三子，宦遊在西京。", "東野窺禹穴，李翱觀濤江。", "蕭條千萬里，會合安可逢。", "淮之水舒舒，楚山直叢叢。", "子又捨我去，我懷焉所窮。", "男兒不再壯，百歲如風狂。", "高爵尚可求，無爲守一鄉。"]}