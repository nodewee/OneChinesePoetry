{"author": "楊巨源", "period": "唐", "type": "诗", "title": "贈鄰家老將", "paragraphs": ["白首羽林郎，丁年戍朔方。", "陰天瞻磧落，秋日渡遼陽。", "大漠寒山黑，孤城夜月黃。", "十年依蓐食，萬里帶金瘡。", "拂雪陳師祭，衝風立敎場。", "箭飛瓊羽合，旗動火雲張。", "虎翼分營勢，魚鱗擁陣行。", "誓心清塞色，鬬血雜沙光。", "戰地晴輝薄，軍門曉氣長。", "寇深爭暗襲，關逈勒春防。", "身賤竟何訴，天高徒自傷。", "功成封寵將，力盡到貧鄉。", "雀老方悲海，鷹衰却念霜。", "空餘孤劒在，開匣一霑裳。"]}