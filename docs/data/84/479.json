{"author": "權德舆", "period": "唐", "type": "诗", "title": "奉和禮部尚書酬楊著作竹亭歌", "paragraphs": ["直城朱戶相邐連，九逵丹轂聲闐闐。", "春官自有花源賞，終日南山當目前。", "晨搖玉佩趨溫室，莫入竹溪疑洞天。", "煙銷雨過看不足，晴翠鮮飆逗深谷。", "獨謠一曲泛流霞，閑對千竿連淨綠。", "縈迴疏鑿隨勝地，石磴巖扉光景異。", "虛齋寂寂清籟唫，幽澗紛紛雜英墜。", "家承麟趾貴，劒有龍泉賜。", "上奉明時事無事，人間方外興偏多。", "能以簪纓狎薜蘿，常通內學青蓮偈。", "更奏新聲白雪歌，風入松，雲歸棟。", "鴻飛滅處猶目送，蝶舞閑時夢忽成。", "蘭臺有客敘交情，返照中林曳履聲。", "直爲君恩催造膝，東方辨色謁承明。"]}