{"author": "權德輿", "period": "唐", "type": "诗", "title": "奉送韋起居老舅百日假滿歸嵩陽舊居", "paragraphs": ["威鳳翔紫氣，孤雲出寥天。", "奇采與幽姿，縹緲皆自然。", "嘗聞陶唐氏，亦有巢由全。", "以此聳風俗，豈必效羈牽。", "大君遂羣方，左史蹈前賢。", "振衣去朝市，賜告歸林泉。", "滑和固難久，循性得所便。", "有名皆畏途，無事乃真筌。", "舊壑窮杳窱，新潭漾淪漣。", "嵓花落又開，山月缺復圓。", "輕策逗蘿逕，幅巾淩翠煙。", "機閑魚鳥狎，體和芝朮鮮。", "四皓本違難，二疏猶待年。", "況今寰海清，復此鬢髮玄。", "顧慙纓上塵，未絕區中緣。", "齊竽終自退，心寄嵩峯巔。"]}