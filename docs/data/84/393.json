{"author": "權德輿", "period": "唐", "type": "诗", "title": "奉和鄭賓客相公攝官豐陵扈從之作", "paragraphs": ["五輅導靈輼，千夫象繚垣。", "行宮移曉漏，綵杖下秋原。", "莫究希夷理，空懷渙汗恩。", "頤神方蹈道，傳聖乃尊尊。", "共祝如山壽，俄驚憑几言。", "遐荒七月會，肸蠁百靈奔。", "豹尾從風直，鸞旗映日翻。", "塗芻聯法從，營騎肅旌門。", "杳靄虞泉夕，淒清楚挽喧。", "不堪程盡處，嗚咽望文園。"]}