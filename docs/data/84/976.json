{"author": "韓愈", "period": "唐", "type": "诗", "title": "南山詩", "paragraphs": ["吾聞京城南，茲惟羣山囿。", "東西兩際海，巨細難悉究。", "山經及地志，茫昧非受授。", "團辭試提挈，挂一念萬漏。", "欲休諒不能，粗敘所經覯。", "嘗昇崇丘望，戢戢見相湊。", "晴明出稜角，縷脈碎分繡。", "蒸嵐相澒洞，表裏忽通透。", "無風自飄簸，融液煦柔茂。", "橫雲時平凝，點點露數岫。", "天空浮修眉，濃綠畫新就。", "孤撐有巉絕，海浴褰鵬噣。", "春陽潛沮洳，濯濯吐深秀。", "巖巒雖嵂崒，軟弱類含酎。", "夏炎百木盛，蔭鬱增埋覆。", "神靈日歊歔，雲氣爭結構。", "秋霜喜刻轢，磔卓立癯瘦。", "參差相疊重，剛耿陵宇宙。", "冬行雖幽墨，冰雪工琢鏤。", "新曦照危峨，億丈恒高袤。", "明昏無停態，頃刻異狀候。", "西南雄太白，突起莫間簉。", "藩都配德運，分宅占丁戊。", "逍遙越坤位，詆訐陷乾竇。", "空虛寒兢兢，風氣較搜漱。", "朱維方燒日，陰霰縱騰糅。", "昆明大池北，去覿偶晴晝。", "緜聯窮俯視，倒側困清漚。", "微瀾動水面，踴躍躁猱狖。", "驚呼惜破碎，仰喜呀不仆。", "前尋徑杜墅，岔蔽畢原陋。", "崎嶇上軒昂，始得觀覽富。", "行行將遂窮，嶺陸煩互走。", "勃然思坼裂，擁掩難恕宥。", "巨靈與夸蛾，遠賈期必售。", "還疑造物意，固護蓄精祐。", "力雖能排斡，雷電怯呵詬。", "攀緣脫手足，蹭蹬抵積甃。", "茫如試矯首，堛塞生怐愗。", "威容喪蕭爽，近新迷遠舊。", "拘官計日月，欲進不可又。", "因緣窺其湫，凝湛閟陰嘼。", "魚蝦可俯掇，神物安敢寇。", "林柯有脫葉，欲墮鳥驚救。", "爭銜彎環飛，投棄急哺鷇。", "旋歸道回睨，達枿壯復奏。", "吁嗟信奇怪，峙質能化貿。", "前年遭譴謫，探歷得邂逅。", "初從藍田入，顧盻勞頸脰。", "時天晦大雪，淚目苦矇瞀。", "峻塗拖長冰，直上若懸溜。", "褰衣步推馬，顛蹶退且復。", "蒼黃忘遐睎，所矚纔左右。", "杉篁咤蒲蘇，杲耀攢介胄。", "專心憶平道，脫險逾避臭。", "昨來逢清霽，宿願忻始副。", "崢嶸躋冢頂，倏閃雜鼯鼬。", "前低劃開闊，爛漫堆衆皺。", "或連若相從，或蹙若相鬬。", "或妥若弭伏，或竦若驚雊。", "或散若瓦解，或赴若輻湊。", "或翩若船遊，或決若馬驟。", "或背若相惡，或向若相佑。", "或亂若抽筍，或嵲若注灸。", "或錯若繪畫，或繚若篆籀。", "或羅若星離，或蓊若雲逗。", "或浮若波濤，或碎若鋤耨。", "或如賁育倫，賭勝勇前購。", "先強勢已出，後鈍嗔䛠譳。", "或如帝王尊，叢集朝賤幼。", "雖親不褻狎，雖遠不悖謬。", "或如臨食案，肴核紛飣餖。", "又如遊九原，墳墓包槨柩。", "或纍若盆甖，或揭若㽅豆。", "或覆若曝鼈，或頹若寢獸。", "或蜿若藏龍，或翼若搏鷲。", "或齊若友朋，或隨若先後。", "或迸若流落，或顧若宿留。", "或戾若仇讐，或密若婚媾。", "或儼若峩冠，或翻若舞袖。", "或屹若戰陣，或圍若蒐狩。", "或靡然東注，或偃然北首。", "或如火熺焰，或若氣饙餾。", "或行而不輟，或遺而不收。", "或斜而不倚，或弛而不彀。", "或赤若禿鬝，或燻若柴槱。", "或如龜拆兆，或若卦分繇。", "或前橫若剝，或後斷若姤。", "延延離又屬，夬夬叛還遘。", "喁喁魚闖萍，落落月經宿。", "誾誾樹牆垣，巘巘駕庫廄。", "參參削劍戟，煥煥銜瑩琇。", "敷敷花披萼，闟闟屋摧霤。", "悠悠舒而安，兀兀狂以狃。", "超超出猶奔，蠢蠢駭不懋。", "大哉立天地，經紀肖營腠。", "厥初孰開張，僶俯誰勸侑。", "創茲樸而巧，戮力忍勞疚。", "得非施斧斤，無乃假詛咒。", "鴻荒竟無傳，功大莫酬僦。", "嘗聞於祠官，芬苾降歆嗅。", "斐然作歌詩，惟用贊報酭。"]}