{"author": "羊士諤", "period": "唐", "type": "诗", "title": "息舟荆溪入陽羨南山遊善權寺呈李功曹巨", "paragraphs": ["結纜蘭香渚，柴車上連岡。", "晏溫值初霽，去遶山河長。", "獻歲冰雪盡，細泉生路傍。", "行披煙杉入，激澗橫石梁。", "層閣表精廬，飛甍切雲翔。", "沖襟得高步，清眺極遠方。", "潭嶂積佳氣，荑英多早芳。", "具觀澤國秀，重使春心傷。", "念遵煩促途，榮利騖隟光。", "勉君脫冠意，共匿無何鄉。"]}