{"author": "蕭祜", "period": "唐", "type": "诗", "title": "遊石堂觀", "paragraphs": ["西山高高何所如，上有古昔真人居。", "嶔崖巨石自成室，其下磅礴含清虛。", "我來斯邑訪遺迹，乃遇沈生躭載籍。", "沈生爲政哀惸[嫠]，又能索隱探靈奇。", "欣然向我話佳境，與我崎嶇到山頂。", "甘瓜剖綠出寒泉，碧甌浮花酌春茗。", "嚼瓜啜茗身清涼，汗消絺綌如迎霜。", "胡爲空山百草花，倏爾籩豆肆我旁。", "始驚知周無小大，力寡多方驗斯在。", "妙用騰聲冠蓋間，勝遊恣意煙霞外。", "故碑石像凡幾年，雲鬱雨霏生綠煙。", "我知遊此多靈仙，縹緲月中飛下天。", "天風微微夕露委，松梢颼颼曉聲起。", "鳳去空遺簫管音，星翻寥落銀河水。", "勸君學道此時來，結茅獨宿何遼哉。", "齋心玄默感靈衛，必見鸞鶴相裴回。", "我愛崇山雙劒北，峰如人首拄天黑。", "羣仙傴僂勢奔走，壯若歸尊趨有德。", "半巖有洞頂有池，出入靈怪潛蛟螭。", "我去不得晝夜思，夢遊曾信南風吹。", "南風吹我到林嶺，故國不見秦天逈。", "山花名藥撲地香，月色泉聲洞心冷。", "蔭松散髮逢異人，寂寞曠然口不言。", "道陵公遠莫能識，髮短耳長誰獨存。", "司農驚覺忽惆悵，可惜所遊俱是妄。", "蘊懷耿耿誰與言，直至今來意通形神開。", "擁傳又恨斜陽催，一丘人境尚堪戀，何況海上金銀臺。"]}