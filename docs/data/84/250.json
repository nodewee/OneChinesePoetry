{"author": "權德輿", "period": "唐", "type": "诗", "title": "奉和鄜州劉大夫麥秋出師遮虜有懷中朝親故", "paragraphs": ["天子愛全才，故人雄外臺。", "綠油登上將，青綬亞中台。", "亭障鳴笳入，風雲轉斾來。", "蘭坊分杳杳，麥壠望莓莓。", "月向琱弓滿，蓮依寶劒開。", "行師齊鶴列，錫馬盡龍媒。", "壯志徵梁甫，嘉招萃楚材。", "千尋推直幹，百鍊去纖埃。", "間闊勞相望，歡言幸早陪。", "每聯花下騎，幾泛竹間杯。", "芳訊雙魚遠，流年兩鬢催。", "何時介圭覲，攜手詠康哉。"]}