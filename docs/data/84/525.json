{"author": "權德輿", "period": "唐", "type": "诗", "title": "旅館雪晴又覩新月衆興所感因成雜言", "paragraphs": ["寥寥深夜雪初晴，樓上雲開月漸明。", "池中片影依稀見，簾外清光遠近生。", "皎皎晴空疑破鏡，廣庭積素偏相映。", "珠簾卷却光更深，玉指持來色逾淨。", "夢覺青樓最可憐，嬋娟素魄滿寒天。", "天地寥寥同一色，秦淮楚江無限極。", "歸鴻斷猨何處聲，深閨旅館遙相憶。", "長安五侯華閣開，嘉賓列坐傾金罍。", "賞明月，翫流雪，纖手蛾眉座中設。", "清歌一聲無斷絕，夜已央，樂未闌。", "狐裘獸炭不知寒，珠環翠珮聲珊珊。", "履舃紛紜桂袖攢，朱顏倚醉盡君歡。", "人生少年全不久，相看且勸杯中酒。", "丈夫富貴自有期，映雪讀書徒白首。"]}