{"author": "權德輿", "period": "唐", "type": "诗", "title": "臥病喜惠上人李鍊師茅處士見訪因以贈", "paragraphs": ["沈疴結繁慮，臥見書窗曙。", "方外三賢人，惠然來相親。", "整巾起曳策，喜非車馬客。", "支郎有佳文，新句淩碧雲。", "霓裳何飄飄，浩志淩紫氛。", "復有沈冥士，遠係三茅君。", "各言麋鹿性，不與簪組羣。", "清言出象繫，曠跡逃玄纁。", "心源蹔澄寂，世故方糺紛。", "終當逐師輩，巖桂香氳芬。"]}