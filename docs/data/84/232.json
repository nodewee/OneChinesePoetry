{"author": "權德輿", "period": "唐", "type": "诗", "title": "郊居歲暮因書所懷", "paragraphs": ["養拙方去諠，深居絕人事。", "返耕忘帝力，樂道疎代累。", "翛然衡茅下，便有江海意。", "寧知肉食尊，自覺儒衣貴。", "煙霜當暮節，水石多幽致。", "三徑日閑安，千峯對深邃。", "策藜出村渡，岸幘尋古寺。", "月魄清夜琴，猨聲警朝寐。", "地偏芝桂長，境勝煙霞異。", "獨鳥帶晴光，疎篁淨寒翠。", "窗前風葉下，枕上溪雲至。", "散髮對農書，齋心看道記。", "清言覈名理，開卷窮精義。", "求譽觀朵頤，危身陷芳餌。", "紛吾守孤直，世業常恐墜。", "就學緝韋編，銘心對欹器。", "元和暢萬物，動植咸使遂。", "素履期不渝，永懷丘中志。"]}