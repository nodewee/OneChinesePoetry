{"author": "權德舆", "period": "唐", "type": "诗", "title": "馬秀才草書歌", "paragraphs": ["伯英草聖稱絕倫，後來學者無其人。", "白眉年少未弱冠，落紙紛紛運纖腕。", "初聞之子十歲餘，當時時輩皆不如。", "猶輕昔日墨池學，未許前賢團扇書。", "豔彩芳姿相點綴，水映荷花風轉蕙。", "三春併向指下生，萬象爭分筆端勢。", "有時當暑如清秋，滿堂風雨寒颼颼。", "乍疑崩崖瀑水落，又見古木飢鼯愁。", "變化縱橫出新意，眼看一字千金貴。", "憶昔謝安問獻之，時人雖見那得知。"]}