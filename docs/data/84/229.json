{"author": "權德輿", "period": "唐", "type": "诗", "title": "書紳詩", "paragraphs": ["和靜有真質，斯人稱最靈。", "感物惑天性，觸里紛多名。", "禍機生隱微，智者鑒未形。", "敗禮因近習，喆人自居貞。", "當令念慮端，鄙嫚不能萌。", "苟非不踰矩，焉得遂性情。", "謹之在事初，動用各有程。", "千里起步武，彗雲自纖莖。", "心源一流放，駭浪奔長鯨。", "淵木苟端深，枝流則貞清。", "和理通性術，悠久方昭明。", "先師留中庸，可以導此生。"]}