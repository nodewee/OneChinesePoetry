{"author": "權德輿", "period": "唐", "type": "诗", "title": "嚴陵釣臺下作", "paragraphs": ["絕頂聳蒼翠，清湍石磷磷。", "先生晦其中，天子不得臣。", "心靈棲顥氣，纓冕猶緇塵。", "不樂禁中臥，却歸江上春。", "潛驅東漢風，日使薄者醇。", "焉用佐天子，特此報故人。", "人知大賢心，不獨私自身。", "弛張有深致，耕釣陶天真。", "奈何清風後，擾擾論屈伸。", "交情同市道，利欲相紛綸。", "我行訪遺臺，仰古懷逸民。", "矰繳鴻鵠遠，雪霜松桂新。", "江流去不窮，山色凌秋旻。", "人世自今古，清輝照無垠。"]}