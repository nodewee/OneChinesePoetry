{"author": "權德輿", "period": "唐", "type": "诗", "title": "奉酬從兄南仲見示十九韻", "paragraphs": ["晉季天下亂，安丘佐關中。", "德輝靄家牒，侯籍推時功。", "簪纓盛西州，清白傳素風。", "逢時有舒卷，繕性無窮通。", "吾兄挺奇資，向晦道自充。", "耕鑿汝山下，退然安困蒙。", "詩成三百篇，儒有一畝宮。", "琴書滿座右，芝朮生牆東。", "麗藻粲相鮮，晨輝豔芳叢。", "清光杳無際，皓魄流霜空。", "邦有賢諸侯，主盟詞律雄。", "薦賢比文舉，理郡邁文翁。", "樓中賞不獨，池畔醉每同。", "聖朝闢四門，發跡貴名公。", "小生何爲者，往歲學雕蟲。", "華簪映武弁，一年被微躬。", "開緘捧新詩，瓊玉寒青葱。", "謬進空內訟，結懷遠忡忡。", "時來無自疑，刷翮摩蒼穹。"]}