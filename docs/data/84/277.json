{"author": "權德輿", "period": "唐", "type": "诗", "title": "酬穆七侍郎早登使院西樓感懷", "paragraphs": ["耿耿宵欲半，振衣庭戶前。", "浩歌撫長劒，臨風泛清弦。", "晴霜麗寒蕪，微月露碧鮮。", "杉梧韻幽籟，河漢明秋天。", "良夜雖可翫，沈憂逾浩然。", "樓中遲啓明，林際揮宿煙。", "晨風響鐘鼓，曙色映山川。", "滔滔天外駛，杲杲朝日懸。", "因窮西南永，得見天地全。", "動植相糺紛，車從競喧闐。", "鱣鮪躍洪流，麕麚倚荒阡。", "嗈嗈白雲鴈，嘒嘒清露蟬。", "一氣鼓萬殊，晦明相推遷。", "羲和無停鞅，不得常少年。", "當令志氣神，及此鬢髮玄。", "豈唯十六族，今古稱其賢。", "夫君才氣雄，振藻何翩翩。", "詩輕沈隱侯，賦擬王仲宣。", "小鳥搶榆枋，大鵬激三千。", "與君期晚歲，方結林棲緣。"]}