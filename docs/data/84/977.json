{"author": "韓愈", "period": "唐", "type": "诗", "title": "謝自然詩", "paragraphs": ["果州南充縣，寒女謝自然。", "童騃無所識，但聞有神僊。", "輕生學其術，乃在金泉山。", "繁華榮慕絕，父母慈愛捐。", "凝心感魑魅，慌惚難具言。", "一朝坐空室，雲霧生其間。", "如聆笙竽韻，來自冥冥天。", "白日變幽晦，蕭蕭風景寒。", "簷楹蹔明滅，五色光屬聯。", "觀者徒傾駭，躑躅詎敢前。", "須臾自輕舉，飄若風中煙。", "茫茫八紘大，影響無由緣。", "里胥上其事，郡守驚且歎。", "驅車領官吏，甿俗爭相先。", "入門無所見，冠履同蛻蟬。", "皆云神僊事，灼灼信可傳。", "余聞古夏后，象物知神姦。", "山林民可入，魍魎莫逢旃。", "逶迤不復振，後世恣欺謾。", "幽明紛雜亂，人鬼更相殘。", "秦皇雖篤好，漢武洪其源。", "自從二主來，此禍竟連連。", "木石生怪變，狐貍騁妖患。", "莫能盡性命，安得更長延。", "人生處萬類，知識最爲賢。", "奈何不自信，反欲從物遷。", "往者不可悔，孤魂抱深冤。", "來者猶可誡，余言豈空文。", "人生有常理，男女各有倫。", "寒衣及飢食，在紡績耕耘。", "下以保子孫，上以奉君親。", "苟異於此道，皆爲棄其身。", "噫乎彼寒女，永託異物羣。", "感傷遂成詩，昧者宜書紳。"]}