{"author": "權德輿", "period": "唐", "type": "诗", "title": "送別沅汎", "paragraphs": ["念爾強學殖，非貫早從師。", "溫溫稟義方，慥慥習書詩。", "計偕來上國，宴喜方怡怡。", "經術既修明，藝文亦葳蕤。", "伊予諒無取，瑣質荷洪慈。", "偶來貳儀曹，量力何可支。", "廢業固相受，避嫌誠自私。", "徇吾刺促心，婉爾康莊姿。", "古人貴直道，內訟乖坦夷。", "用茲處大官，無乃玷清時。", "羸車出門去，悵望交涕洟。", "琢磨貴分陰，歲月若飆馳。", "千里起足下，豐年繫鎡䥓。", "苟令志氣堅，佇見纓珮隨。", "斑斕五綵服，前路春物熙。", "舊遊憶江南，環堵留蓬茨。", "湖水白於練，蓴羹細若絲。", "別來十三年，夢寐時見之。", "寵榮忽踰量，荏苒不自知。", "晨興愧華簪，止足爲靈龜。", "遐路各自愛，大來行可期。", "青冥在目前，努力調羽儀。"]}