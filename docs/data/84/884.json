{"author": "楊巨源", "period": "唐", "type": "诗", "title": "和杜中丞西禪院看花", "paragraphs": ["一林堆錦映千燈，照眼牽情欲不勝。", "知倚晴明嬌自足，解將顏色醉相仍。", "好風輕引香煙入，甘露纔和粉豔凝。", "深處最憐鶯蹂踐，嬾時先被蝶侵凌。", "對持真境應無取，分付空門又未能。", "迎日似翻紅燒斷，臨流疑映綺霞層。", "幽含晚態憐丹桂，盛績春光識紫藤。", "每到花枝獨惆悵，山東惟有杜中丞。"]}