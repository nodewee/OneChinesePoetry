{"author": "權德輿", "period": "唐", "type": "诗", "title": "和李大夫西山祈雨因感張曲江故事十韻", "paragraphs": ["亞相冠貂蟬，分憂統十聯。", "火星當永日，雲漢倬炎天。", "齋禱期靈貺，精誠契昔賢。", "中宵出騶馭，清夜旅牲牷。", "觸日看初起，隨車應物先。", "雷音生絕巘，雨足晦平阡。", "瀟灑四冥合，空濛萬頃連。", "歌謠諠澤國，稼穡徧原田。", "故事三台盛，新文六義全。", "作霖應自此，天下待豐年。"]}