{"author": "權德輿", "period": "唐", "type": "诗", "title": "奉和許閣老酬淮南崔十七端公見寄", "paragraphs": ["文行蘊良圖，聲華挹大巫。", "掄才超粉署，駮議在黃樞。", "自得環中辨，偏推席上儒。", "八音諧雅樂，六轡騁康衢。", "密侍仝鏘珮，雄才本棄繻。", "爐煙霏瑣闥，宮漏滴銅壺。", "舊友雙魚至，新文六義敷。", "斷金揮麗藻，比玉詠生芻。", "交辟嘗推重，單辭忽受誣。", "風波疲賈誼，岐路泣楊朱。", "溟漲前程險，炎荒旅夢孤。", "空悲鳶跕水，翻羨鴈銜蘆。", "故國方迢遰，羈愁自鬱紆。", "遠猷來象魏，霈澤過番禺。", "盡室扁舟客，還家萬里途。", "索居因仕宦，著論擬潛夫。", "帆席來應駛，郊園半已蕪。", "夕陽尋古逕，涼吹動纖枯。", "憶昔同驅傳，忘懷或據梧。", "幕庭依古剎，緡稅給中都。", "瓜步經過慣，龍沙眺聽殊。", "春山嵐漠漠，秋渚露塗塗。", "孰謂原思病，非關甯武愚。", "方看簪獬豸，俄歎縶騊駼。", "芳訊風情在，佳期歲序徂。", "二賢歡最久，三益義非無。", "柏悅心應爾，松寒志不渝。", "子將陪禁掖，亭伯限江湖。", "交分終推轂，離憂莫向隅。", "分曹日相見，延首憶田蘇。"]}