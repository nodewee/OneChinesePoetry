{"author": "權德輿", "period": "唐", "type": "诗", "title": "浩歌", "paragraphs": ["杖策出蓬蓽，浩歌秋興長。", "北風吹荷衣，簫颯景氣涼。", "通逵抵山郭，里巷連湖光。", "孤雲淨遠峯，綠水溢芳塘。", "魚鳥樂天性，雜英互芬芳。", "我心獨何爲，萬慮縈中腸。", "履道身未泰，主家謀不臧。", "心爲世敎牽，跡寄翰墨場。", "出處兩未定，羈羸空自傷。", "沈憂不可裁，佇立河之梁。", "晚歸茅簷下，左右陳壺觴。", "獨酌復長謠，放心遊八荒。", "得喪同一域，是非亦何常。", "胡爲苦此生，矻矻徒自強。", "乃知杯中物，可使憂患忘。", "因茲謝時輩，棲息無何鄉。"]}