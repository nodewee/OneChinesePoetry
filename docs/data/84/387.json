{"author": "權德輿", "period": "唐", "type": "诗", "title": "早夏青龍寺致齋憑眺感物因書十四韻", "paragraphs": ["曉出文昌宮，憩茲青蓮宇。", "潔齋奉明祀，憑覽傷夐古。", "秦爲三月火，漢乃一抔土。", "詐力自湮淪，霸儀終莽鹵。", "中南橫峻極，積翠洩雲雨。", "首夏諒清和，芳陰接場圃。", "仁祠閟嚴淨，稽首洗靈府。", "虛室僧正禪，危梁燕初乳。", "通莊走聲利，結駟乃旁午。", "觀化復何如，刳心信爲愈。", "盛時忽過量，弱質本無取。", "靜永環中樞，益愧腰下組。", "塵勞期抖擻，陟降聊俯僂。", "遺韻留壁間，淒然感東武。"]}