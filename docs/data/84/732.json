{"author": "楊巨源", "period": "唐", "type": "诗", "title": "夏日苦熱同長孫主簿過仁壽寺納涼", "paragraphs": ["火入天地罏，南方正何劇。", "四郊長雲紅，六合太陽赤。", "爀爀沸泉壑，燄燄燋砂石。", "思減祝融權，期匡諸子宅。", "因投竹林寺，一問青蓮客。", "心空得清涼，理證等喧寂。", "開襟天籟回，步履雨花積。", "微風動珠簾，惠氣入瑤席。", "境閑性方謐，塵遠趣皆適。", "淹駕殊未還，朱欄敞虛碧。"]}