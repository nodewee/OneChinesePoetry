{"author": "權德輿", "period": "唐", "type": "诗", "title": "桃源篇", "paragraphs": ["小年嘗讀桃源記，忽覩良工施繪事。", "巖逕初欣繚繞通，溪風轉覺芬芳異。", "一路鮮雲雜彩霞，漁舟遠遠逐桃花。", "漸入空濛迷島道，寧知掩映有人家。", "龐眉秀骨爭迎客，鑿井耕田人世隔。", "不知漢代有衣冠，猶說秦家變阡陌。", "石髓雲英甘且香，仙翁留飯出青囊。", "相逢自是松喬侶，良會應殊劉阮郎。", "內子閑吟倚瑤瑟，翫此沈沈銷永日。", "忽聞麗曲金玉聲，便使老夫思閣筆。"]}