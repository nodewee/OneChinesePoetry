{"author": "權德輿", "period": "唐", "type": "诗", "title": "拜昭陵過咸陽墅", "paragraphs": ["季子乏二頃，楊雄才一廛。", "伊予此南畝，數已踰前賢。", "頃歲辱明命，銘勳鏤貞堅。", "遂茲操書致，內顧增缺然。", "乃葺場圃事，迨今三四年。", "適因昭陵拜，得抵咸陽田。", "田夫競致辭，鄉耋爭來前。", "村盤既羅列，雞黍皆珍鮮。", "古稱祿代耕，人以食爲天。", "自慙廩給厚，諒使井稅先。", "塗塗溝塍霧，漠漠桑柘煙。", "荒蹊沒古木，精舍臨秋泉。", "池籠豈所安，樵牧乃所便。", "終當解纓絡，田里諧因緣。"]}