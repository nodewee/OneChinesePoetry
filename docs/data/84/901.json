{"author": "令狐楚", "period": "唐", "type": "诗", "title": "省中直夜對雪寄李師素侍郎", "paragraphs": ["密雪紛初降，重城杳未開。", "雜花飛爛熳，連蝶舞徘徊。", "灑散千株葉，銷凝九陌埃。", "素華凝粉署，清氣繞霜臺。", "明覺侵窗積，寒知度塞來。", "謝家爭擬絮，越嶺悞驚梅。", "暗魄微茫照，嚴飆次第催。", "稍封黃竹亞，先集紫蘭摧。", "孫室臨書幌，梁園泛酒杯。", "靜懷瓊樹倚，醉憶玉山頹。", "翠陌飢烏噪，蒼雲遠鴈哀。", "此時方夜直，想望意悠哉。"]}