{"author": "權德輿", "period": "唐", "type": "诗", "title": "酬別蔡十二見贈", "paragraphs": ["伊人茂天爵，恬澹臥郊園。", "傲世方隱几，說經久顓門。", "浩歌曳柴車，詎羨丹轂尊。", "嚴霜被鶉衣，不知狐白溫。", "游心羲文際，愛我相討論。", "潢汙忽朝宗，傳騎令載奔。", "崢嶸歲陰晚，愀愴離念繁。", "別館絲桐清，寒郊煙雨昏。", "中飲見逸氣，縱談窮化元。", "佇見公車起，聖代待乞言。"]}