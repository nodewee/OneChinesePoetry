{"author": "權德輿", "period": "唐", "type": "诗", "title": "酬馮絳州早秋絳臺感懷見寄", "paragraphs": ["良牧閑無事，層臺思眇然。", "六條縈印綬，三晉辨山川。", "洗嫧謳謠合，開襟眺聽偏。", "秋光連大鹵，霽景下新田。", "葉落徑庭樹，人歸曲沃煙。", "武符頒美化，亥字訪疑年。", "經術推多識，卿曹亦累遷。", "齋祠常並冕，官品每差肩。", "按部青絲騎，裁詩白露天。", "知音媿相訪，商洛正閑眠。"]}