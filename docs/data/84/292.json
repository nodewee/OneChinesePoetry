{"author": "權德輿", "period": "唐", "type": "诗", "title": "祗命赴京途次淮口因書所懷", "paragraphs": ["弱植素寡偶，趨時非所任。", "感恩再登龍，求友皆斷金。", "彪炳覩奇采，淒鏘聞雅音。", "適欣佳期接，遽嘆離思侵。", "靡靡遵遠道，忡忡勞寸心。", "難成獨酌謠，空奏伐木吟。", "泬寥清冬時，蕭索白晝陰。", "交歡諒如昨，滯念紛在今。", "因風試矯翼，倦飛會歸林。", "向晚清淮駛，回首楚雲深。"]}