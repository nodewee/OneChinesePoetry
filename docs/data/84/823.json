{"author": "楊巨源", "period": "唐", "type": "诗", "title": "和呂舍人喜張員外自北番回至境上先寄二十韻", "paragraphs": ["割愛天文動，敦和國步安。", "仙姿歸舊好，戎意結新歡。", "並命瞻鵷鷺，同心揖蕙蘭。", "玉簫臨祖帳，金牓引征鞍。", "廣陌雙旌去，平沙萬里看。", "海雲侵鬢起，邊月向眉殘。", "突兀陰山迥，蒼茫朔野寬。", "毳廬同甲帳，韋橐比琱盤。", "義著親胡俗，儀全識漢官。", "地鄰冰鼠淨，天映燭龍寒。", "節異蘇卿執，弦殊蔡女彈。", "磧分黃渺渺，塞極黑漫漫。", "歡味羶腥列，徴聲佅僸攢。", "歸期先鴈候，登路劇鵬搏。", "上客離心遠，西宮草詔殫。", "麗詞傳錦綺，珍價掩琅玕。", "百兩開戎壘，千蹄入御欄。", "瑞光麟閣上，喜氣鳳城端。", "尚德曾辭劒，柔凶本舞干。", "茫茫斗星北，威服古來難。"]}