{"author": "權德舆", "period": "唐", "type": "诗", "title": "和李中丞慈恩寺清上人院牡丹花歌", "paragraphs": ["澹蕩韶光三月中，牡丹偏自占春風。", "時過寶地尋香徑，已見新花出故叢。", "曲水亭西杏園北，濃芳深院紅霞色。", "擢秀全勝珠樹林，結根幸在青蓮城。", "豔蘂鮮房次第開，含煙洗露照蒼苔。", "龐眉依杖禪僧起，輕翅縈枝舞蝶來。", "獨坐南臺時共美，閑行古剎情何已。", "花間一曲奏陽春，應爲芬芳比君子。"]}