{"author": "權德輿", "period": "唐", "type": "诗", "title": "奉送孔十兄賓客承恩致政歸東都舊居", "paragraphs": ["達人曠迹通出處，每憶安居舊山去。", "乞身已見抗疏頻，優禮新聞詔書許。", "家法遙傳闕里訓，心源早逐嵩丘侶。", "南史編年著盛名，東朝侍講常虛佇。", "角巾華髮忽自遂，命服金龜君更與。", "白雲出岫暫逶迤，鴻鵠入冥無處所。", "歸路依依童稚樂，都門藹藹壺觴舉。", "能將此道助皇風，自可殊途並伊呂。"]}