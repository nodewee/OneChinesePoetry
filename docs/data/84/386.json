{"author": "權德輿", "period": "唐", "type": "诗", "title": "古離別", "paragraphs": ["人生天地間，瞥若六轡馳。", "夭壽既常數，奈何生別離。", "跡當中人域，正性日已衰。", "是非千萬境，杳靄情塵滋。", "出門事何常，暫別亦難期。", "冉冉歎流景，悠悠限山陂。", "盡此一夕歡，華罇會前墀。", "雞鳴東方曙，夙駕臨通逵。", "欲出強移步，欲留難致辭。", "兩情不得已，念此留何爲。", "天明去已遠，寂默居人歸。", "入門復上堂，怳怳生驚疑。", "經履同遊處，猶言常相隨。", "覽物或臨盤，翻怪來何遲。", "乃知前日歡，本爲今日悲。", "特此別後心，寧及未見時。", "則知交疎分，久久翻易持。", "報君未別後，別後當自知。"]}