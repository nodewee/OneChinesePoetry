{"author": "楊巨源", "period": "唐", "type": "诗", "title": "上劉侍中", "paragraphs": ["命代生申甫，承家翊禹湯。", "廟謨膺間氣，師律動清霜。", "鐘鼎勳庸大，山河誡誓長。", "英姿凌虎視，逸步壓龍驤。", "道協陶鈞力，恩回日月光。", "一言弘社稷，九命備珪璋。", "政洽軍逾肅，仁敷物已康。", "朱門重棨戟，丹詔半縑緗。", "位總雲龍野，師臨涿鹿鄉。", "射雕天更碧，吹角塞仍黃。", "深入平夷路，橫行闢漢疆。", "功垂貞石遠，名映色絲香。", "斷磧瞻貔武，臨池識鳳凰。", "舞腰凝綺榭，歌響拂彫梁。", "杯淨傳鸚鵡，裘鮮照鷫鸘。", "吟詩白羽扇，校獵綠沈槍。", "風景佳人地，煙沙壯士場。", "幕中邀謝鑒，麾下得周郎。", "珠影含空徹，瓊枝映座芳。", "王渾知武子，陳寔獎元方。", "富貴春無限，歡娛夜未央。", "管弦隨玉帳，尊俎奉金章。", "俗理寧因勸，邊城詎假防。", "軍容雄朔漠，公望冠巖廊。", "分野鄰孤島，京坻溢萬廂。", "曙華分碣石，秋色入衡陽。", "城遠迷玄兔，川明辯白狼。", "忠賢多感激，今古共蒼茫。", "堤擁紅蕖豔，橋分翠柳行。", "軒車紛自至，亭館鬱相當。", "珍簟回煩暑，層軒引早涼。", "聽琴知思靜，說劒覺神揚。", "佳景燕臺上，清輝鄭驛傍。", "鼓鼙喧北里，珪玉映東牀。", "敢衒由之瑟，甘循賜也牆。", "官微思假路，戰勝忝升堂。", "欲奮三年翼，頻迴一夕腸。", "消憂期酒聖，乘興任詩狂。", "海內栽桃李，天涯荷稻粱。", "昇沈門下意，誰道在蒼蒼。"]}