{"author": "權德輿", "period": "唐", "type": "诗", "title": "太原鄭尚書遠寄新詩走筆酬贈因代書賀", "paragraphs": ["曉開閶闔出絲言，共喜全才鎮北門。", "職重油幢推上略，榮兼革履見深恩。", "昔歲經過同二仲，登朝並命慙無用。", "曲臺分季奉齋祠，直筆繫年陪侍從。", "芬芳雞舌向南宮，伏奏丹墀跡又同。", "公望數承黃紙詔，虛懷自號白雲翁。", "戎裝躞蹀紛出祖，金印煌煌寵司武。", "時看介士閱犀渠，每狎儒生冠章甫。", "晉祠汾水古幷州，千騎雙旌居上頭。", "新握兵符應感激，遠緘詩句更風流。", "緇衣諸侯諒稱美，白衣尚書何可比。", "只今麟閣待丹青，努力加餐報天子。"]}