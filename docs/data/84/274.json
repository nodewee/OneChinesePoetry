{"author": "權德輿", "period": "唐", "type": "诗", "title": "伏蒙十六叔寄示喜慶感懷三十韻因獻之", "paragraphs": ["受氏自有殷，樹功緬前秦。", "圭田接土宇，侯籍相紛綸。", "道義集天爵，菁華極人文。", "握蘭中臺並，折桂東堂春。", "祖德蹈前哲，家風播清芬。", "先公秉明義，大節逢艱屯。", "獨立挺忠孝，至誠感神人。", "命書備追錫，跡遠道不伸。", "小生諒無似，積慶遭昌辰。", "九年西掖忝，五轉南宮頻。", "司理因曠職，曲臺仍禮神。", "愧非夔龍姿，忽佐堯舜君。", "內惟負且乘，徒以弱似仁。", "豈足議大政，所憂玷彝倫。", "叔父貞素履，含章窮典墳。", "百氏若珠貫，九流皆翬分。", "黃鍾蘊聲調，白玉那緇磷。", "清論坐虛室，長謠宜幅巾。", "開關接人祠，支策無俗賓。", "種杏當暑熱，烹茶含露新。", "井徑交碧蘚，軒窗棲白雲。", "飛沈禽魚樂，芬馥蘭桂薰。", "經術弘義訓，息男茂嘉聞。", "筮仕就色養，宴居忘食貧。", "四方有翹車，上國有蒲輪。", "行當反招隱，豈得常退身。", "秦吳路杳杳，朔海望沄沄。", "侍坐馳夢寐，結懷積昏昕。", "發函捧新詩，慈誨情殷勤。", "省躬日三復，拜首書諸紳。"]}