{"author": "楊巨源", "period": "唐", "type": "诗", "title": "月宮詞", "paragraphs": ["宮中月明何所似，如積如流滿田地。", "逈過前殿曾學眉，回照長門慣催淚。", "昭陽昨夜秋風來，綺閣金鋪情影開。", "藻井浮花共陵亂，玉階零露相裴回。", "稍映明河泛仙馭，滿牕猶在更衣處。", "管弦回燭無限情，環珮憑欄不能去。", "皎皎蒼蒼千里同，穿煙飄葉九門通。", "珠簾欲卷畏成水，瑤席初陳驚似空。", "復值君王事歡宴，宮女三千一時見。", "飛蓋愁看素暈低，稱觴願踏清輝遍。", "江上無雲夜可憐，冒沙披浪自嬋娟。", "若共心賞風流夜，那比高高太液前。"]}