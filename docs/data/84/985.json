{"author": "韓愈", "period": "唐", "type": "诗", "title": "秋懷詩十一首 八", "paragraphs": ["卷卷落地葉，隨風走前軒。", "鳴聲若有意，顛倒相追奔。", "空堂黃昏暮，我坐默不言。", "童子自外至，吹燈當我前。", "問我我不應，饋我我不餐。", "退坐西壁下，讀詩盡數編。", "作者非今士，相去時已千。", "其言有感觸，使我復悽酸。", "願謂汝童子，置書且安眠。", "丈夫屬有念，事業無窮年。"]}