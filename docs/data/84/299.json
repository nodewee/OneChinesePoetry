{"author": "權德輿", "period": "唐", "type": "诗", "title": "早發杭州泛富春江寄陸三十一公佐", "paragraphs": ["候曉起徒馭，春江多好風。", "白波連青雲，蕩漾晨光中。", "四望浩無際，沈憂將此同。", "未離奔走途，但恐成悲翁。", "俯見觸餌鱗，仰目淩霄鴻。", "纓塵日已厚，心累何時空。", "區區此人世，所向皆樊籠。", "唯應杯中物，醒醉爲窮通。", "故人懸圃姿，瓊樹紛青葱。", "終當此山去，共結蘭桂叢。"]}