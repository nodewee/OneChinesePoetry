{"author": "權德輿", "period": "唐", "type": "诗", "title": "暮春閑居示同志", "paragraphs": ["避諠非傲世，幽興樂郊園。", "好古每開卷，居貧常閉門。", "曙鐘來古寺，旭日上西軒。", "稍與清境會，蹔無塵事煩。", "靜看雲起滅，閑望鳥飛翻。", "乍問山僧偈，時聽漁父言。", "體羸諳藥性，事簡見心源。", "冠帶驚年長，詩書喜道存。", "小池泉脈湊，危棟燕雛喧。", "風入松陰靜，花添竹影繁。", "灌園輸井稅，學稼奉晨昏。", "此外知何有，怡然向一罇。"]}