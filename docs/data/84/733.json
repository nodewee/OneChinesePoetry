{"author": "楊巨源", "period": "唐", "type": "诗", "title": "送李虞仲秀才歸東都因寄元李二友", "paragraphs": ["高翼閑未倦，孤雲曠無期。", "晴霞海西畔，秋草燕南時。", "鄴中多上才，耿耿丹霄姿。", "顧我於逆旅，與君發光儀。", "同將儒者方，獲忝攜人知。", "幽蘭與芳佩，寒玉鏘美詞。", "舊友在伊洛，鳴蟬思山陂。", "到來再春風，夢盡雙瓊枝。", "素業且無負，青冥殊未遲。", "南橋天氣好，脈脈一相思。"]}