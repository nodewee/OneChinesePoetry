{"author": "權德舆", "period": "唐", "type": "诗", "title": "數名詩", "paragraphs": ["一區楊雄宅，恬然無所欲。", "二頃季子田，歲晏常自足。", "三端固爲累，事物反徽束。", "四體苟不動，安得豐菽粟。", "五侯誠暐曄，榮甚或爲辱。", "六翮未鶱翔，虞羅乃相觸。", "七人稱作者，杳杳有遐躅。", "八桂挺奇姿，森森照初旭。", "九歌傷澤畔，怨思徒刺促。", "十翼有格言，幽貞謝浮俗。"]}