{"author": "羊士諤", "period": "唐", "type": "诗", "title": "郡中端居有懷袁州王員外使君", "paragraphs": ["憶作同門友，承明奉直廬。", "禁闈人自異，休澣跡非疎。", "珥筆金華殿，三朝玉璽書。", "恩光榮侍從，文彩應符徐。", "青眼真知我，玄談愧起予。", "蘭巵招促膝，松砌引長裾。", "麗日流鶯早，涼天墜露初。", "前山臨紫閣，曲水眺紅蕖。", "誰爲音塵曠，俄驚歲月除。", "風波移故轍，符守忽離居。", "濟物陰功在，分憂盛業餘。", "弱翁方大用，延首遲雙魚。"]}