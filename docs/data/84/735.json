{"author": "楊巨源", "period": "唐", "type": "诗", "title": "奉酬竇郎中早入省苦寒見寄", "paragraphs": ["玄冥怒含風，羣物戒嚴節。", "空山頑石破，幽澗層冰裂。", "題詩金華彥，接武丹霄烈。", "曠懷玉京雲，孤唱粉垣雪。", "窮陰總凝沍，正氣直肅殺。", "天狼看墜地，霜兔敢拒穴。", "悠然蓬蒿士，亦得奉朝謁。", "羸驂苦遲遲，單僕怨切切。", "端闈仙階邃，廣陌凍橋滑。", "旭日鴛鴦行，瑞煙芙蓉闕。", "司寒申鄭重，成歲在凜冽。", "謝監逢酒時，袁生閉門月。", "漸思霜霰減，欲報陽和發。", "誰家挾纊心，何地當罏熱。", "慘舒能一改，恭聽遠者說。"]}