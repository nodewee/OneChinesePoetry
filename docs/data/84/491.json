{"author": "權德舆", "period": "唐", "type": "诗", "title": "古人名詩", "paragraphs": ["藩宣秉戎寄，衡石崇勢位。", "年紀信不留，弛張良自愧。", "樵蘇則爲愜，瓜李斯可畏。", "不顧榮官尊，每陳豐畝利。", "家林類巖巘，負郭躬斂積。", "忌滿寵生嫌，養蒙恬勝智。", "疎鐘皓月曉，晚景丹霞異。", "澗谷永不諼，山梁冀無累。", "頗符生肇學，得展禽尚志。", "從此直不疑，支離疎世事。"]}