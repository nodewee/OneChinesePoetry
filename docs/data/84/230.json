{"author": "權德輿", "period": "唐", "type": "诗", "title": "侍從遊後湖讌坐", "paragraphs": ["絕境殊不遠，湖塘直吾廬。", "煙霞旦夕生，泛覽誠可娛。", "慈顏俯見喻，輟爾詩與書。", "清旭理輕舟，嬉遊散煩劬。", "宿雨蕩殘燠，惠風與之俱。", "心靈一開曠，機巧眇已疎。", "中流有荷花，花實相芬敷。", "田田綠葉映，豔豔紅姿舒。", "繁香好風結，淨質清露濡。", "丹霞無容輝，嫮色亦踟躕。", "穠芳射水木，欹葉游龜魚。", "化工若有情，生植皆不如。", "輕舟任沿泝，畢景乃躊躇。", "家人亦恬曠，稚齒皆忻愉。", "素弦激淒清，旨酒盈罇壺。", "壽觴既頻獻，樂極隨歌呼。", "圓月初出海，澄輝來滿湖。", "清光照酒酣，頫傾百慮無。", "以茲心目暢，敵彼名利途。", "輕肥何爲者，漿藿自有餘。", "願銷區中累，保此湖上居。", "無用誠自適，年年翫芙蕖。"]}