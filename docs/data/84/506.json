{"author": "權德輿", "period": "唐", "type": "诗", "title": "廣陵詩", "paragraphs": ["廣陵實佳麗，隋季此爲京。", "八方稱輻湊，五達如砥平。", "大斾映空色，笳簫發連營。", "層臺出重霄，金碧摩顥清。", "交馳流水轂，迥接浮雲甍。", "青樓旭日映，綠野春風晴。", "噴玉光照地，顰蛾價傾城。", "燈前互巧笑，陌上相逢迎。", "飄飄翠羽薄，掩映紅襦明。", "蘭麝遠不散，管弦閑自清。", "曲士守文墨，達人隨性情。", "茫茫竟同盡，冉冉將何營。", "且申今日歡，莫務身後名。", "肯學諸儒輩，書窗誤一生。"]}