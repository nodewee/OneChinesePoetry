{"author": "徐瑞", "period": "宋", "type": "诗", "title": "田園  其一", "paragraphs": ["結茅北山下，竹樹深以幽。", "門前二頃田，躬耕遂吾謀。", "東風二三月，綠水如潑油。", "戴星事犁鉏，戮力期有秋。", "經行彼何人，黄金絡馬頭。", "停鞭略躊躇，爲問幾時休。", "所得不償勞，胡不從我遊。", "再拜謝行人，此意何綢繆。", "相從良不惡，違己誠所羞。", "卿宜用卿法，吾亦飯吾牛。"]}