{"author": "權德輿", "period": "唐", "type": "诗", "title": "秖役江西路上以詩代書寄內", "paragraphs": ["辛苦事行役，風波倦晨暮。", "搖搖結遐心，靡靡即長路。", "別來如昨日，每見缺蟾兔。", "潮信催客帆，春光變江樹。", "宦遊豈云愜，歸夢無復數。", "愧非超曠姿，循此跼促步。", "笑言思暇日，規勸多遠度。", "鶉服我久安，荆釵君所慕。", "伊予多昧理，初不涉世務。", "適因擁腫材，成此懶慢趣。", "一身常抱病，不復理章句。", "胸中無町畦，與物且多忤。", "既非大川檝，則守南山霧。", "胡爲出處間，徒使名利污。", "羈孤望予祿，孩穉待我餔。", "未能即忘懷，恨恨以此故。", "終當稅鞿鞅，豈待畢婚娶。", "如何久人寰，俛仰學舉措。", "衡茅去迢遰，水陸兩馳騖。", "晰晰窺曉星，塗塗踐朝露。", "靜聞田鶴起，遠見沙𩾨聚。", "怪石不易躋，急湍那可泝。", "漁商聞遠岸，煙火明古渡。", "下碇夜已深，上碕波不駐。", "畏途信非一，離念紛難具。", "枕席有餘清，壺觴無與晤。", "南方出蘭桂，歸日自分付。", "北窗留琴書，無乃委童孺。", "春江足魚鴈，彼此勤尺素。", "早晚到中閨，怡然兩相顧。"]}