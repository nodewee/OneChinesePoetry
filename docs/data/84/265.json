{"author": "權德輿", "period": "唐", "type": "诗", "title": "酬崔千牛四郎早秋見寄", "paragraphs": ["浩歌坐虛室，庭樹生涼風。", "碧雲滅奇彩，白露萎芳叢。", "感此時物變，悠然遐想通。", "偶來被簪組，自覺如池龍。", "少年才藻新，金鼎世業崇。", "鳳文已彪炳，瓊樹何青蔥。", "聯鑣長安道，接武承明宮。", "君登玉墀上，我侍彤庭中。", "疲病多內愧，切磋常見同。", "起予覽新詩，逸韻凌秋空。", "相愛每不足，因茲寓深衷。"]}