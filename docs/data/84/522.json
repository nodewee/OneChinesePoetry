{"author": "權德輿", "period": "唐", "type": "诗", "title": "秋閨月", "paragraphs": ["三五二八月如練，海上天涯應共見。", "不知何處玉樓前，乍入深閨玳瑁筵。", "露濃香逕和愁坐，風動羅幃照獨眠。", "初卷珠簾看不足，斜抱箜篌未成曲。", "稍映妝臺臨綺窗，遙知不語淚雙雙。", "此時愁望知何極，萬里秋天同一色。", "靄靄遙分陌上光，迢迢對此閨中憶。", "早晚歸來歡讌同，可憐歌吹月明中。", "此夜不堪腸斷絕，願隨流影到遼東。"]}