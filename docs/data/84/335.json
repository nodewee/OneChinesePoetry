{"author": "權德輿", "period": "唐", "type": "诗", "title": "送崔諭德致政東歸", "paragraphs": ["天子坐法宮，詔書下江東。", "懿此嘉遯士，蒲車赴丘中。", "褐衣入承明，朴略多古風。", "直道侍太子，昌言沃宸聰。", "嵓居四十年，心與鷗鳥同。", "一朝受恩澤，自說如池龍。", "乞骸歸故山，累疏明深衷。", "大君不奪志，命錫忽以崇。", "旭旦出國門，輕裝若秋蓬。", "家依白雲嶠，手植丹桂叢。", "竹齋引寒泉，霞月相玲瓏。", "曠然解赤綬，去逐冥冥鴻。"]}