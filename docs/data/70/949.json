{"author": "王質", "period": "宋", "type": "诗", "title": "栗里華陽窩辭 移南村辭", "paragraphs": ["多柴多桑兮繁陰，栗熟兮山前山後而多聞。", "有人兮素心，林密林疎兮溪山自爲秋春。", "不見兮相思，相思兮起下牀而攬衣。", "南疇兮嘉穟，北牖兮新葵。", "轉南村兮西廬，夫豈衆芳兮要之。", "何所獨無芳草兮，惟吾宇其增菲。", "紛有此內美兮，奚適而非良期。", "勿知太元兮，又焉知義熙。"]}