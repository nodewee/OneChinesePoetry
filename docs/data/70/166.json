{"author": "薛季宣", "period": "宋", "type": "诗", "title": "陌上桑", "paragraphs": ["羅敷秦氏女，皓腕潔如霜。", "寶釧瑳明月，領巾疏以長。", "柔桑正沃若，采采官路旁。", "使君從南來，一見神已傷。", "五馬會且止，調之逢國王。", "自名良家婦，狂夫漢中郎。", "閨門甚修整，芝蘭遠芬芳。", "奚爲致此語，不是邯鄲倡。", "去矣勿復顧，風來語流香。", "蕩子踏歸陌，駕言割人腸。"]}