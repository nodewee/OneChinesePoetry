{"author": "周孚", "period": "宋", "type": "诗", "title": "次韻張元功見貽", "paragraphs": ["山林未成歸，須鬢各已老。", "下田我方耘，薄俸子始飽。", "緬懷千里駕，荒徑宿秋草。", "誰知剝啄聲，真來慰懷抱。", "崎嶇得一笑，支拄費百巧。", "羈窮了如舊，但覺詩愈好。", "青山艷桃李，淥水漾芹藻。", "惟時夏正中，觸熱畏長道。", "子車且休息，我屋當洒掃。", "覿面尚未旬，語離無乃早。", "槐陰可縱觴，共子一傾倒。", "但恐老伯松，羞觀太玄草。"]}