{"author": "周孚", "period": "宋", "type": "诗", "title": "歲莫有懷存沒次舊韻柬德裕安民", "paragraphs": ["歲莫忽不樂，哦詩憶同裳。", "百憂從中來，孰謂酒可忘。", "昔我二三友，芳蘭閟孤香。", "悠悠十載間，屈指略喪亡。", "搴花欲誰遺，悵然結中腸。", "二子後來秀，雙鳳鳴朝陽。", "胡不相暖熱，矧我病在床。", "只應鵬與鷃，飛舞不並行。", "春圃可擷秀，曉陂可墾荒。", "會將兩芒屨，同踐林下霜。"]}