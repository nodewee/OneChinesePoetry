{"author": "周孚", "period": "宋", "type": "诗", "title": "懷焦山圜禪師贈趙居士", "paragraphs": ["鍾山一馬駒，蹀躞九軌路。", "才高難爲兄，質妙不愧父。", "頃嘗造其室，握手宛如故。", "孤燈留我語，碧眼照窗戶。", "寒珠湛塵源，朝日破昏霧。", "相期白蓮社，此意何可負。", "當時座間客，子亦同此趣。", "怱怱不再見，忽復歲云莫。", "衝風戰夜窗，山氣想凝沍。", "扁舟欲問訊，恐觸蛟鰐怒。", "吾儕晚聞道，歲月忍虛度。", "聲名身外鴆，文采性中蠹。", "當求一轉語，共證十載誤。", "春江兩涘平，偕子稽首去。"]}