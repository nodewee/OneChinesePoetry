{"author": "周孚", "period": "宋", "type": "诗", "title": "贈宋安民", "paragraphs": ["閒階塵沒屨，隙戶風翻裳。", "欹傾數椽屋，易知獨難忘。", "爲此室中人，久薰知己香。", "蘭彫潘洪逝，璧碎韓呂亡。", "非渠妙語言，何以浣我腸。", "蒲團兩默坐，寒窗墮斜陽。", "我炙彼能嗜，歎息時拊牀。", "緬思爭奪境，其險劇太行。", "病馬已虺隤，三徑可忍荒。", "相期荷鋤歸，歲晏天欲霜。"]}