{"author": "王質", "period": "宋", "type": "诗", "title": "異蛇", "paragraphs": ["非蛟非龍奚爲耶，杳靄是蛇或非蛇。", "軀如三丈中廬棟，聲如二尺單夫車。", "洶湧西來復南去，激碎滿川波浪花。", "爾等陸産殊水産，亦有水産非其家。", "平生康莊在菅莽，胡乃出沒同魚蝦。", "無何變化不俄頃，野鴨凌亂揚風沙。", "向來鱗甲渺烟霧，但見浦溆連蒹葭。", "立憑石樹踏莎草，隄前隄後聽蝦蟆。", "南山之趾西湖腹，是日有物橫空拏。", "一爪二角色純黑，亂雲奔走相谽谺。", "得非此物即此蛇，是否恍惚空喧譁。", "虹腰餘飛雨脚斷，夕陽半閣西山斜。"]}