{"author": "王質", "period": "宋", "type": "诗", "title": "贈南道人", "paragraphs": ["露水班白未全白，長江大湖喜爲客。", "西風漸少北風多，脚底路聲行格格。", "一袍兩蹻都無餘，腰間一二三葫蘆。", "生涯如此祇如此，如此如此無他須。", "紅黄瀰漫雜奔走，觀旁亦有可人否。", "公卿將相總不問，蓑衣鐵拐豈無有。", "青山綠水逢迎時，亟來相報令吾知。", "戴起一頂青蒻笠，拖將七尺紫藤枝。", "因緣渺茫多阻隔，斯人吾前亦不識。", "且吞溪玉濯心神，更攬月輪摩眼力。", "摩到無明醉夢醒，挹袖拍肩須有人。"]}