{"author": "周孚", "period": "宋", "type": "诗", "title": "勉洪致遠龔良臣與致遠善時已亡", "paragraphs": ["人生多憂虞，此語傳自古。", "詩書不賙饑，士亦倍齟齬。", "憶子少年時，落筆敏風雨。", "自言名家駒，朝冀夕秣楚。", "那知十載後，敗甑不炊午。", "括囊經濟策，鬰鬰卧環堵。", "呻吟誰與伴，壞壁響饑鼠。", "長松要霜雪，念子果如許。", "窮通何必較，人世幾寒暑。", "生前千駟馬，身後一丘土。", "那知五君詠，老魄棄大數。", "安得彭城生，從旁證吾語。"]}