{"author": "薛季宣", "period": "宋", "type": "诗", "title": "遊韓魏王書堂", "paragraphs": ["蘭生深谷中，香不爲人採。", "明珠含蚌胎，融曜鎮長在。", "襲來馨滿衣，磨琢未曾璀。", "君子行之常，出處安有改。", "韓王開此居，山立中𡾋嵬。", "窈窕二遊女，易歲昏有待。", "柳下學東門，百世人不逮。", "乃心毋自欺，匪轉焉可怠。", "用之建邦國，所宜烹大鼐。", "我來追後塵，六逸先駑駘。", "美人意桃李，德誼見芳茞。", "瞠若眩吾明，五色騰日彩。"]}