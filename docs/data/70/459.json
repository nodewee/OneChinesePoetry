{"author": "周孚", "period": "宋", "type": "诗", "title": "寄日新并柬蘇庭藻時在秀州", "paragraphs": ["漕河千里流，十日可往返。", "風帆晝夜至，子獨音問罕。", "平生錐畫沙，落紙龍蛇滿。", "不應孟公豪，直作叔夜懶。", "豈云附炎熱，正恐厭衰散。", "交遊半鬼籙，老病僅餘喘。", "久爲後輩玩，智與髮俱短。", "徵書子勿怪，炙手借餘暖。", "向時蘇季子，堅操石可轉。", "邇來亦效顰，煩子更推挽。", "併將百篇詩，慰此昏病眼。"]}