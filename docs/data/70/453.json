{"author": "周孚", "period": "宋", "type": "诗", "title": "再寄湯朝美", "paragraphs": ["夙疴苦牽纏，舊學久廢忘。", "閉門老叔夜，慵惰古無上。", "朋知音問絕，正復相觖望。", "獨餘思子心，砥柱閲寒浪。", "作書往問訊，聞子亦微恙。", "深憐三醫勤，却歎五鬼妄。", "新詩勤諷誦，渠魄自應喪。", "吾儕曉天星，齒髮已非壯。", "羈孤寡會合，尚復困此障。", "衝風戰寒林，落日翳疊嶂。", "軒車何來遲，爲子倒家釀。"]}