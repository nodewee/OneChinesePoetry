{"author": "薛季宣", "period": "宋", "type": "诗", "title": "九奮 怨春風", "paragraphs": ["怨春風之不仁兮，既發我羣芳與衆葩。", "羌無遠而不屆兮，爛錦綺之紛華。", "柳青青兮花漫漫，黄鸝擲兮聲度轉。", "香襲衣兮馡馡滿路，又吹殘兮何故。", "匪黔嬴之媢嫉兮，是殘醜類。", "摧傷物之通美兮，且以成其獨異。", "彼丹葩兮適榮樹端，今飄零兮匝地漫漫。", "昔芬馨兮襲人旖旎，今質存兮已魄然而少氣。", "野之草兮，昔芽萌其嫩綠。", "今生砌兮，亦盤盤而錯錯。", "余啟卜于靈氛兮，問其何故。", "靈氛視余以其繇兮，曰皇之常度。", "在天地萬物其盡然兮，夫子何疑。", "暢其理而誠告兮，子其知之。", "曰人生百年猶樹花兮，三春發榮粲其葩兮。", "光彩馨香能幾何兮，壹昔飄風竟辭柯兮。", "彼隨飆兮展轉，或歸根兮或遠。", "或一墜于庭闈兮，或遂沈于坑圊。", "風何知而花何有兮，子之心焉眷眷。", "嗟世態之汩于是非兮，孰通其說。", "西施見斥兮嫫母爲說，毀棄尺璧兮鼠璞見珍，明月沈埋兮魚目爲蠙。", "美自美而惡自惡兮，贋與真其誰分。", "春與秋其代謝兮，子何與而傷春。", "餘不得此之高意兮，懷達人之至言。", "斯從事于來今兮豈然。"]}