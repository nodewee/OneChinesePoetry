{"author": "周孚", "period": "宋", "type": "诗", "title": "兵定後寄仲時", "paragraphs": ["憶昨傳丹詔，寒盟罪羯胡。", "分攻自西蜀，指日會東都。", "聖慮雖天合，臣材與古殊。", "居安空矍鑠，臨難竟侏儒。", "騎病嘶枯枿，兵寒隠敗郛。", "積尸朝嘯鵩，遺廩夜栖烏。", "漢水空滋楚，淮山不蔽吳。", "四方俱臬兀，一死在須臾。", "避地憐之子，傳聲喚病夫。", "攝衣俱邂逅，攬轡復踟躕。", "疢動羸方甚，寒凌喘未蘇。", "凄凉一抔土，牢落十年雛。", "生計哀難捨，交情愧不渝。", "深勞魚喣沫，甘作鳥棲枯。", "咄咄形容變，駸駸歲月徂。", "嘗疑冒頓惡，未受郅支誅。", "神武俄潛運，明徵果不誣。", "六龍才蹀躞，羣鼠已雎盱。", "蠆尾興談次，旄頭落坐隅。", "造謀由肘腋，償禍見頭顱。", "佳氣盤空極，妖氛掃地無。", "微生脫紛擾，一笑起疲駑。", "喜極翻搔首，狂深屢挽鬚。", "飄流免僮僕，團聚對妻孥。", "敗簡欣重緝，頹垣得再圬。", "殘年貸蒲柳，餘慶望桑榆。", "短艇來何晚，明窗晝可娛。", "作詩嘲懶慢，喚酒濯艱虞。", "我病猶能此，君行莫厭迂。", "相思倚江閣，寒雁下平蕪。"]}