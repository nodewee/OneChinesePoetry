{"author": "薛季宣", "period": "宋", "type": "诗", "title": "淵魚", "paragraphs": ["躍躍淵魚，言泉之涸。", "有束樊籠，既幽其鶴。", "眷言懷之，翰飛戾天。", "薄言存之，泳于重泉。", "蹙蹙何嗟，靡生靡活。", "胥失其淪，上下靡所。", "察視其淺矣，宛轉于泥。", "就其幽矣，安處于棲。", "匪我之云爲，何適何歸。", "曰有虞衡，莫我肯知，亦莫我肯悲。", "父母何其，嗚呼蒼天，蓋亦勿思。", "尾魚既頳，鶴樊既鳴。", "孰聽其聲，孰視其形。", "豈無高天，翱翔靡路。", "豈無重泉，職職靡寓。", "洋洋者魚，惟淵之實。", "鶴飛于九霄，時豈籠中物。"]}