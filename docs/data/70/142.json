{"author": "薛季宣", "period": "宋", "type": "诗", "title": "跋蜡虎圖", "paragraphs": ["歲云暮矣露爲霜，枯條脫葉衰柳黄。", "郊原寂歷無人鄉，獖牙之豕充稻粱，含臕以遊神氣揚。", "有班者虎蹲在旁，低頭妥尾不大忙。", "豕行過之不虎防，虎往搏之搤豕吭。", "豕亡故步聲喚長，虎如抱兒未遽央。", "豕形雖在身命亡，不如安之充虎腸。", "得之紙本君何從，仙人道士形已忘。", "解衣槃礴躶宋王，虎冠虎鞹虎跳踉，百獸望之怖以惶。", "寫鸇鳥雀爲罷翔，匡廬有潔清祠望。", "請君懸之政事堂，坐令帖伏犬與羊。", "君不見大索之祭通八方，盛德百世祠是常。", "又不見螗蜋捕蜩雀捕螗，死生得喪不可償，虎哉寧知蝟𧑐能爾戕。", "是非遠在天一方，君其寶之永世藏。"]}