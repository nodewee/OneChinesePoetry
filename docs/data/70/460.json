{"author": "周孚", "period": "宋", "type": "诗", "title": "閭丘仲時清晨見過作此詩遺之", "paragraphs": ["子來始晨炊，飯麋語未盡。", "豐鍾九秋鳴，歷歷有餘韻。", "朞年不見子，子學乃頓進。", "吾州士冀北，子實千里駿。", "緬懷十載語，至此方盡信。", "滔滔大河流，可借九里潤。", "衰年舊學廢，得安闕親近。", "明窗兩趺坐，日永失餘困。", "世情貧更薄，吾貨老亦鈍。", "得與田蘇游，從今復何恨。"]}