{"author": "周孚", "period": "宋", "type": "诗", "title": "贈朱德裕  其二", "paragraphs": ["高冠岌雲霓，修佩綴蘭茝。", "潘洪已鬼錄，尚喜之子在。", "平生詩作魔，見子始追悔。", "奕奕清圓句，極力有不逮。", "政緣一飯先，厚禮辱始隗。", "莫年專一壑，謗語溢四海。", "逢人欲話子，恐子重得罪。", "古學寒如灰，到此已千載。", "非無力學士，始勵終則怠。", "子兮其勉旃，河清寧可待。"]}