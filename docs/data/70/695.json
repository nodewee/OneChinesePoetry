{"author": "王質", "period": "宋", "type": "诗", "title": "題觀政池橋", "paragraphs": ["西徹秦川東劍關，十有六州無間言。", "威聲浩蕩流東南，與大江水同發源。", "節麾毿毿繡衣鮮，剛風吹上九天門。", "手從瑶宮掇明月，貯在官池水不渾。", "菱葉荷花浄晼晚，舂鋤屬玉來頻煩。", "冷光烈烈射地骨，魑魅辟易聲煩冤。", "牛腰抱去鳬行速，來瞰皎潔聽潺湲。", "玉龍蟠底抱奇寶，獠奴試可呼崑崙。", "洞庭青草似天闊，灧澦瞿唐如馬奔。", "不如我池有幽致，寶奩平開秋露洗。", "高人未到已神融，俗客若來應顙泚。"]}