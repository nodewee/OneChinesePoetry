{"author": "王質", "period": "宋", "type": "诗", "title": "又次韻", "paragraphs": ["眼前事事皆可書，秋葉滿江烟滿湖。", "霜風細織紅錦幄，露菊洗出黄金膚。", "山南山北躡飛徑，步步藤梢牽客裾。", "褰裳飛下蒹葭浦，紛紛鷗鳥來相娛。", "漁火深明隔橋浦，炊烟出沒臨溪廬。", "溪山洗斷鴛鴦夢，犀篦不憶錢塘蘇。", "百年日月走雙轂，萬古興亡同一吁。", "角鷹肯戀繡鞲穩，野馬不受金羈拘。", "功名貴富兩安用，烏有先生并子虛。", "不圖操筆賦清廟，但思擊壤賡康衢。", "何時再踏故山麓，芭蕉長大榿栽粗。", "夜疇娟娟濕翻露，春林聒聒聽提壺。", "魚肥不用去熊掌，酒濁正是勝醍醐。", "一區春雨熟瓜芋，半溪秋水繁菰蒲。", "侯門亦復憐稚子，下狀不敢勞長鬚。", "吾生一飽足已矣，豈復過意求膏腴。"]}