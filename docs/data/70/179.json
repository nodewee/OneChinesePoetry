{"author": "薛季宣", "period": "宋", "type": "诗", "title": "夢仙謠", "paragraphs": ["長城役罷驪山起，秦人斷念還居里。", "一呼或化爲侯王，避之却是神仙子。", "漢家宮殿生荆棘，桃源千樹長春色。", "花香破鼻桃離離，只在人間人不知。", "夢中有客曾一到，屋舍衣裳殊草草。", "狗彘雞豚還治生，若度流年不知老。", "南華砎壁連天起，人家庭戶多流水。", "紅碧夭桃百種花，不似凡間錦和綺。", "仙人容貌閑且都，居處雖貧樂有餘。", "老子桃紅入雙臉，皤然只有銀爲須。", "仙家女兒多茜衣，桃花宜面葉宜眉。", "離宮茅舍略相似，別有譙麗璇爲題。", "仙君名氏猶屬秦，許由往往陪遊人。", "老人石上問行客，傳今幾世秦之君。", "爲言天下方南北，人鹿千齡經幾得。", "嗟說來時桃始華，桃子而今未成核。", "祖龍往日親曾見，六合連兵事攻戰。", "北城紫塞南陸梁，傾貲未足供輸輓。", "誠知黔首無聊生，側目有誅正視刑。", "剖心不獨商王受，當時論殺諸儒生。", "我本何辜一何幸，避役離鄉共亡命。", "石髓藥苗聊解饑，經年陡覺儕仙聖。", "訊今丞相胡爲者，振古如今同土苴。", "驚起城頭角調哀，頓覺令人小天下。", "秦政求仙徒爾爲，避秦役夫能至之。", "還知道可無心得，學道有心無乃癡。"]}