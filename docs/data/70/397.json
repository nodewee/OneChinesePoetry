{"author": "周孚", "period": "宋", "type": "诗", "title": "王嘉甫許借清賞堂讀書", "paragraphs": ["卜居厭近市，臨老心亦煩。", "目眩車馬塵，耳聵歌吹喧。", "朝旗與莫柝，況復戎旅屯。", "養疴定何所，城南有名園。", "槐柳森欲合，桃李粲以繁。", "芳塘艷積雨，疎牖明朝暾。", "豈惟蘇病眼，亦可清吟魂。", "主人衛霍家，列戟藩朱門。", "馬埒編金錢，豪習今尚存。", "乃能容此老，厚意可得言。", "十年客此邦，要以桑梓論。", "隔牆竟駡仝，奉巵孰留髠。", "今日復何日，媿此地主恩。", "他年贊易室，憑君記虞翻。"]}