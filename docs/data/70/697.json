{"author": "王質", "period": "宋", "type": "诗", "title": "贈沈文伯", "paragraphs": ["沈公頂踵皆詩書，如大國楚吞江湖。", "平生瓊瑰三萬斛，化作木鐵來侵膚。", "霜臺柏葉夜驚耳，大庾梅香春染裾。", "世間萬法等一觀，寧知憂患非歡娛。", "三賢堂上一杯酒，風流未減承明廬。", "兩星熒煌燿南海，化州老沈儋州蘇。", "知公久閑談笑口，忍啄三尺不敢吁。", "孟公故是大度士，豈受譾譾繁文拘。", "一朝青天返白日，冰山轉眼成空虛。", "秋鷹下鞲馬脫轡，逸氣凜凜橫天衢。", "蠻烟不折壯士節，詩卷已作牛腰粗。", "貝宮瑶胎貫月魄，仙掌露華沈玉壺。", "酒酣妙語一咀嚼，舌根沆瀣如醍醐。", "歸來清夢渺江海，波濤一葉凌菰蒲。", "十年故紙倦翻覆，見此喜氣生眉鬚。", "何當杖履奉君子，看公快掃青松腴。"]}