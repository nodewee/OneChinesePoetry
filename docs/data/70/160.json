{"author": "薛季宣", "period": "宋", "type": "诗", "title": "秋空辭", "paragraphs": ["秋空浄無瑕，耿耿掛明月。", "有人捉月試騰身，騰身直上黄金闕。", "黄金宮闕高嵯峨，駢頭從目相誰何。", "仙人顧之拍手笑，使我言語能多囉。", "言語多囉還有考，天公何言固無口。", "秦書趙史欺我哉，紫氣充庭是天道。", "通明廣殿凝非雲，日月照曜如環循。", "蝦蟆老鴉恣吞啖，我欲叱之神羊嗔。", "夢中將謂天難知，夢回塵事故依依。", "天大故能成變化，覺夢不勞評是非。"]}