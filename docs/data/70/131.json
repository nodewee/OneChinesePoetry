{"author": "薛季宣", "period": "宋", "type": "诗", "title": "寒溪送客時李花盛開山谷彌望", "paragraphs": ["寒溪送客荒徑迂，玉華璀璨晨光虛。", "仙遊在處見李白，山遠無地尋陶朱。", "雪霜天色際江岸，瓊瑶世界連廷除。", "飄然幾許認姑射，恍若一夢驚華胥。", "寶珪環璧會王路，鐵衣鋒刃交兵車。", "三王純素未云已，百姓渾茫方皞如。", "神清洞古世緣在，梁園祇是空遺書。"]}