{"author": "王質", "period": "宋", "type": "诗", "title": "送施丙卿", "paragraphs": ["嗣宗仲容天下無，施家更與阮家殊。", "舍人騎星上天衢，令君抱雲守仙都。", "氐房奎壁牛女虛，豈肯使人清暉孤。", "舍人桃李將吹噓，青青白白并朱朱。", "子昔綠水敷紅蕖，速謝香火歸諸胥。", "元豐歐陽元祐蘇，黄晁張秦皆其徒。", "子所標準前規摹，策勳豈不真良圖。", "甘王樓下百日餘，展盡胸襟渺江湖。", "今年大燎然洪爐，獨此冰玉涵秋菰。", "玉山玉水清而腴，山南山北多仙廬。", "居仁寶玦敲珊瑚，吉甫金椀傾醍醐。", "山東文豪尹大夫，銀河赤岸通方壺。", "三山仙伯飄飄俱，端明殿老爭摶扶。", "子乃奔軼攀其鬚，明月在天不可呼。", "掇拾墮黑雲模糊，三臺北斗韓尚書。", "芙蓉旌旗駐飛車，低挽鳳凰追鯨魚。", "高搴麒麟起玉除，定不遺子鮫人珠。", "宜春宣曲驂皇輿，尚書許我能起予。", "飛黄一向拋蟾蜍，不識尊意今何如。", "四十有六垂桑榆，西湖寒雪參清娛。", "飛瓊砰磕波文粗，卓玉稜嶒山骨癯。", "尚書尚書切勿疎，我久寂歷西山隅。", "尚書擊鼓羣龍趨，我豈不解吹笙竽。", "青楓紅葉秋風初，風聲獵獵摇江蒲，矯首河漢且長吁。"]}