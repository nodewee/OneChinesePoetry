{"author": "薛季宣", "period": "宋", "type": "诗", "title": "谷里章", "paragraphs": ["上有青山，下有滄洲。", "步有回波，面有紅流。", "吞吐風雲，呼吸觜昴。", "審能處之可銷憂，退谷中人带笭箵。", "山中繚繞茅舍旁，寒泉之流激琅琅。", "雙石西峰我在東，無情鉤加此漫郎，性情荒浪氣志剛。", "東隣之人揮鉤車，胎鰾孤{魚菐}浪屋加。", "鉤綸相投不遑舍，聱齖會懾歸吾家。", "我蓑我笠聊自娛，沒溺愧彼鄰舍漁。", "沙門招提宅谷西，金仙宮殿雲漢齊。", "撞鐘擊磬禮耶毗，子欲詣之持清齋。", "箇中有人坐無爲，饑餐困眠氣答酡。", "撫掌咍然笑呵呵，吾昏將奈此子何。", "漫歌八曲音清泠，風高水寒三歎聲。", "勿哦大洞修黄庭，谷中之樂寔難名。", "長江北來，樊水流東，樊山水曲大回中。", "儵儵之魚泳油洋，鉤舟漁人鼓鳴榔。", "浩歌一闋清滄浪，終焉無求漫相忘。", "大江之東叢石起，谽谺聚石江鳴水。", "小回中間浪不惡，釣臺嵯峨瞰城郭。", "去來客船是中泊，漫成二闋回中曲。", "豪人仲謀當漢衰，建安之際鼎祚移。", "江淮萬里吳帝之，冕旒十二龍卷垂。", "輅車華葢日月旗，荒墟之中不可求。", "宮室故處春草青，長刀大劍可治生。", "我先田老相次耕，大夫勸相歌三成。", "江北洲，西陽國，蕪城桑柘彌阡陌。", "婦可力蠶身力穡，四歌不用愁衣食。", "一元大武牽何之，良田附郭吳東陲，牧童田父麻單衣。", "叔閑修治木駃騠，從吾真者真吾兒。", "西陽罷田飽飯嘻，五歌六歌神自怡。", "李甥叔靜蕩兩槳，弱翁將船欲安往。", "大回小回閑釣魚，送客便擬酣醺如。", "酒徒之誚謂浪名，世俗交加漫不聽。", "行無惡客相逢迎，醉歌七終將八成。", "杯樽杯湖上杯亭，浪翁杯飲醉少醒。", "嬉然自打舴艋行，菰蒲芰荷出青萍，仰天大笑風泠泠。", "杯湖西南爲退谷，壽藤累累縈壽木。", "涓泉奔注匯樊曲，醉耳琤瑽亂鳴玉。", "城中友生綰銅墨，身備四殊攸好德。", "漥樽日醉主與客，挾以石門天地窄。", "杯湖退谷人好遊，可厭之類乃所羞。", "忽焉草木成高丘，此遊此泛生幽憂。", "淵明之風繼者誰，士源孟子接武來。", "嚴霜皓雪春風熙，倒置日月寒溫移。", "來遊者子充良知，子能得之可勿疑。", "此道不迂不回遹，子能識之可遊佚。", "勉强行之今是古，谷中之人君踵武。", "狂生作此谷里章，意追浪叟俱商羊。", "松風颼飀蘭草香，與君壽考終不忘。"]}