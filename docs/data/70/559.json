{"author": "周孚", "period": "宋", "type": "诗", "title": "贈楊文伯", "paragraphs": ["匆匆永陽城，別我正月尾。", "當時已念子，山路石磊磈。", "只今再相見，霜風凋百卉。", "長年走道路，煖席能得幾。", "信知書作祟，可但窮有鬼。", "殫精謾屠龍，適周終履豨。", "欹危不少懾，歎息子亦偉。", "倒囊欲振子，吾事真不避。", "西州老次公，採掇到葑菲。", "肯令霜雪幹，凋喪雜蒲葦。", "子才正牢落，我意空憤悱。", "勉旃無多談，寒醅綠如蟻。"]}