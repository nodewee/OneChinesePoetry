{"author": "王質", "period": "宋", "type": "诗", "title": "送張監稅歸去來歌", "paragraphs": ["君不見義熙元年陶彭澤，偶纏禿綬稱長官，俄颺輕舟作歸客。", "蕭蕭五十年，衮衮八十日。", "縣令雖爲百里君，不似斜川臨流玩泉石。", "公田雖收半頃稅，不似東臯種禾滿阡陌。", "後園之柳爲我貯清陰，東籬之菊爲我發佳色。", "濁醪妙理汝不知，素琴真趣吾能識。", "陶隠君，張公子。", "千二百年同一軌，丈夫意氣當如此。", "亦不掛冠神武門，亦不還笏蓬萊陛。", "盡展平生履歷書，凌亂雲烟飛滿紙。", "歸去來，歸去來，二君覺處真奇哉。", "孔賓半夜呼將去，李愿終身喚不回。", "子休矣，子休矣，取舍行藏都在己，一往一來聊爾耳。", "人生起滅半天雲，世事浮沉一江水。", "腰間带，不須束，頭上巾，還可漉。", "南山荷鋤夕露晞，北窗支枕凉風足。", "酒具遮留栗里墟，籃輿輕適廬山隅。", "行將過，且躊躇。", "溪山雲月無今古，試訪淵明舊隠居。"]}