{"author": "王質", "period": "宋", "type": "诗", "title": "聞雁", "paragraphs": ["我性愛風竹，歷耳如筦弦。", "兩日偶不聞，但見青摩烟。", "半夜意展轉，時聞雁翩翩。", "未能叫雲月，而我獨不眠。", "抱被夜徙榻，空堂秋山連。", "亦有鷗鷺栖，歷歷鳴更傳。", "爲汝飲一杯，問汝以一言。", "不居蘆葦中，乃巢蒼翠巔。", "蕭蕭西風多，一等菰蒲寒。", "遠來有相伴，汝等豈不賢。", "不覺點急急，難通意惓惓。", "振翼忽飛去，江湖水連天。"]}