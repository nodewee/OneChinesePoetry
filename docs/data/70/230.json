{"author": "薛季宣", "period": "宋", "type": "诗", "title": "九奮 賦巴丘", "paragraphs": ["巴丘兮崢嶸，嶔岑兮洞庭。", "秋霖兮閣淚，春草兮愁生。", "巴之蛇兮修之，雲英甲兮火晶。", "戟微手足兮惟行，雲霧飛騰兮匪翼。", "知絀信兮天性，展轉委蛇兮至行。", "朝之遊兮衡岳，莫飯流兮湘曲。", "鹿焱起兮中洲，人之逐兮悠悠。", "紛繚亂兮海波弗靜，逐之顛者相望兮莫得持其腰領。", "鹿冠元兮森槎千角，蛇銜取兮不畏觸。", "歲三遷而解甲兮骼髏具吐，羌有獲兮故無取。", "象巨牙之雙植兮，肥腯頑健。", "肉雞兔虎龍而牛幹兮，得鼠狶爲首面。", "性羊狠而馬行兮，狗猴心而蛇變。", "既備此十二神象兮，害于田其不遠。", "蜿蜒蛇之怒兮，吸無勞乎宛轉。", "雖有此修鼻駢齒兮，寧復餐而以卷。", "不勞咀此齒牙兮，害以蛇除。", "珠顯灼而光明兮，不在短狐之毀譽。", "遊蘭若兮芳洲，卧香蒲兮翔素流。", "芷岡兮戲豫，丹穴兮優游。", "何蜂蟲之陰戾瑣微兮藏形于闇，騎蛇頭而啜之兮墮厥頤而脫頷。", "阜堆骨兮名陵，風悲雨泣兮千齡萬齡。", "象種繁兮蛇既斃，欲吞之兮誰能舍。", "鹿奔兮其復獲，登蛇丘兮涕零零。"]}