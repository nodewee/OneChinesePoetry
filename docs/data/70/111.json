{"author": "薛季宣", "period": "宋", "type": "诗", "title": "柳絮", "paragraphs": ["駘蕩風光將欲暮，柔條繫日縈霏霧。", "寂歷閒庭芳草路，眉開青眼多情度。", "脈脈依依愁不茹，欲翔未定邅容與。", "體輕委蛻韶華去，飄泊晴天離又聚。", "高低上下當何住，捲春匪蹴毬先赴。", "小院深沈鋪月素，卿雲蟬逐凌波步。", "撲樕追隨無定處，冰霜峭覺回寒沍。", "梁王有客能辭賦，蒼凉雪苑知誰訴。", "浮玉神山攻寶璐，屑屑虛花奈憑據。", "還思道藴驚人語。"]}