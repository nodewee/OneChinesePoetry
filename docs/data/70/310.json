{"author": "周孚", "period": "宋", "type": "诗", "title": "贈朱德裕  其一", "paragraphs": ["老棄泮宮籍，日與學子疎。", "英英佳公子，乃肯過我廬。", "觸熱生積疴，子意何勤渠。", "逐臭海夫癖，不幸今子如。", "惜無一尊酒，冰瓜配園蔬。", "持家今十年，但有數冊書。", "斯文等圭璧，後生多璠璵。", "我田失耕耘，政欲頼子鋤。", "晚雨濕不借，新涼到蘧蒢。", "勿嗔折柬邀，衰年出無輿。"]}