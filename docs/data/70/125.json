{"author": "薛季宣", "period": "宋", "type": "诗", "title": "鄂城篇", "paragraphs": ["袁山野火春風吹，驚飆萬馬爭奔馳。", "烏龜阪頭蕃草木，化作灰燼張天飛。", "武昌佐史皆好古，煮茗聯鑣訪城府。", "狂生此意復不淺，好事大家何爾汝。", "鄂王城闕煙蒼蒼，鄂王宮殿波茫茫。", "今古都盧一餉頃，不見古人虛引領。", "亳殷豐鎬已丘墟，蠻荆興替將焉如。", "死生建業信徒語，石盆古渡猶多魚。", "古人已去安足齒，近事紛紜尚如此。", "君不見淮淝去歲是豐年，如今千里無舍煙。"]}