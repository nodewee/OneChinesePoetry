{"author": "薛季宣", "period": "宋", "type": "诗", "title": "誠臺瓦鼓詩", "paragraphs": ["瓦鼓垖垖，寘之誠臺。", "誠臺有稱，不革不銅。", "不尚其𪔳，自天之性。", "天性如之何，至質無華。", "有稱如之何，埏埴無加。", "誠哉誠哉，其儀孔嘉。", "瓦鼓垖垖，誠臺之上，崇基有塽。", "可據而居，可憑而望，湯其泱漭。", "瓦鼓之垖然，稱臺址之隤然，抱峰崿之嵬然。", "誠哉誠哉，紛會意之颸然。", "瓦鼓垖垖，誠臺之下，筠鄉有楚。", "掃地而居，修竹猗猗。", "垖其反古，五畝之竹兮。", "彼垖者鼓，在彼墺兮。", "在彼墺兮，稱此麓兮。", "誠哉誠哉，會我獨兮。", "瓦鼓垖垖，在彼青林，有象無音。", "稱臺觀之嶔岑，稱筠竹之清陰，樂稱走之誠心。", "豈無胡床，可將可坐。", "豈無鼖鼗，可鳴可播，而垖鼓以無和。", "誠哉誠哉，不加其埵。"]}