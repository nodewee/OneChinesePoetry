{"author": "王質", "period": "宋", "type": "诗", "title": "陪林守遊南湖月下歌", "paragraphs": ["紫霄峰頭雲破湧明月，翠華洞裏烟冷生清風。", "水光上下相映碧，小舟飛入玻瓈中。", "荷露白凝珠，蓼花紅綴米。", "沈沈水晶宮，金波幾千里。", "君不見風流太守醉似泥，倒著接䍦騎馬歸。", "南湖風月君不知，問君何似高陽池。", "翡翠杓，金叵羅，勸君一杯酒，聽我南湖歌。", "清風明月萬古長如此，有酒不樂將奈何。"]}