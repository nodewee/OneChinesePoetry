{"author": "周孚", "period": "宋", "type": "诗", "title": "贈龔良臣并柬雙融趙居士", "paragraphs": ["平生四海龔夫子，昔日窮愁今尚爾。", "車如雞棲馬如狗，笑指塵編作知己。", "羣兒不識老彌明，一語落紙慚且驚。", "森森老幹蒼檜聳，寥寥雅奏黄鍾鳴。", "萬牛不來羞自獻，正與古人同此歎。", "霜髯雪鬢可奈何，但願窮年常飽飯。", "北風凜凜冬欲殘，日莫更復衣裳單。", "黄金如粟趙居士，儻有綈袍遮此寒。"]}