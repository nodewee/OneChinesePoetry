{"author": "周孚", "period": "宋", "type": "诗", "title": "冬夜懷陳丈侍郎", "paragraphs": ["寒繒配新編，得公章貢信。", "日日望公歸，枯株借餘潤。", "公今向何所，寂寞返鄉郡。", "風江困沿洄，雨嶺倦登頓。", "豨膏運方穿，自古同此恨。", "吾儕互驚惋，公意誰喜慍。", "新醅醇易醉，晚稻香可飯。", "已無越吟悲，那有楚騷怨。", "平生白鷗盟，天與諧夙願。", "玉音久不嗣，故歲行欲盡。", "空齋撥殘灰，哀鴻有餘韻。", "繫書元浪語，安否倩誰問。", "寒燭識此懷，詩成泣餘寸。"]}