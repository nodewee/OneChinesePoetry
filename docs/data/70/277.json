{"author": "周孚", "period": "宋", "type": "诗", "title": "送宋元輔", "paragraphs": ["駸駸鬚鬢蒼，冉冉歲月換。", "良田未易求，蠹簡不喜看。", "君兮何爲者，冠佩立憲憲。", "苦來湔祓我，丹繪施朽炭。", "深慚鴻鵠姿，肯作荆雞伴。", "我窮豈中郎，君才實元歎。", "相從琢磨地，枯几媲塵案。", "尺書中夜至，索去不少緩。", "扁舟下東南，春水綠平岸。", "遥知醉吟處，詞翰兩璀璨。", "悲懽難一揆，欲別先自斷。", "寄我子夜歌，酬君秋雨歎。"]}