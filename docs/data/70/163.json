{"author": "薛季宣", "period": "宋", "type": "诗", "title": "怨歌行", "paragraphs": ["男兒多負心，女心良易知。", "琴音和且諧，何以得淫思。", "文君慕相如，慇懃夜于飛。", "不惜鷫鸘裘，愁成遠山眉。", "茂陵獨何事，爲顰效東施。", "興言念疇昔，卿紅怳如璣。", "彈作白頭吟，深心寫琴詩。", "郎聽弦上聲，妾志終不移。", "清商感人情，兩意亦以非。", "文君獲所願，相如悟沈迷。", "寧能已消渴，琴臺遂同歸。", "妾欲理絲桐，絲桐亮以悲。", "謂言無終極，當非長別離。"]}