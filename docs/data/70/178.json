{"author": "薛季宣", "period": "宋", "type": "诗", "title": "貴遊行", "paragraphs": ["沙堤大蓋何穹窿，底人佩玉鞍蒙狨。", "傔如熊虎馬遊龍，誰何出入咸陽宮。", "笑刀瓠體顔芙蓉，步趨持重爲雍容。", "諸侯爰統掌百工，調元爲職裨九重。", "萬錢一食聲鼓鐘，猶言下筯終無從。", "異時糠噉腸不充，家徒壁立其室蓬。", "抄撮語麗文彫蟲，繪爲綉句欺南宮。", "不分菽麥儔知儂，且無萬卷澆胸中。", "脂韋媕婀陳小忠，竭民膏髓自爲功。", "榻前觸事惟迎逢，肯思責難始爲恭。", "君王謂賢拜三公，門如沸湯賄賂通。", "財侔縣官邑侯封，積金猶欲齊灊崈。", "家有錢爐非範銅，賣官鬻獄揚成風。", "後房的燦燕支紅，皆民女婦來無蹤。", "有憂失得常忡忡，殺賢賊能摧英雄。", "汲將同類塞要衝，害苗之心饒蝗螽。", "忽彎射羿逢蒙弓，怡然自得豁心胸。", "黯如抹漆何赤衷，問人自欺咤匪躬。", "高自標置人盲聾，言立便擬稱儒宗。", "學禪逃俗坐談空，元非友朋相磨礱。", "世間將謂無軻雄，言出波流士與農。", "却矜巧宦官既穹，笑伊魯儒嗟道窮。", "那知達人節青松，眎而土苴及蛆蟲。", "古今異時理道同，姦邪未必皆令終。", "君不見晉朝失國隳金墉，爲奴爲胔豈惟懷愍巡北戎。"]}