{"author": "王質", "period": "宋", "type": "诗", "title": "送趙希郮", "paragraphs": ["集英殿下識乃翁，遺愛樓前又識儂。", "參差兩紀短一載，伏想鬢髮秋蓬蓬。", "道阻且脩不可見，何喜老兄相會逢。", "老兄顔色清而丰，娟娟秋水開芙蓉。", "鐵甕城頭拭硎刃，晚榜咫尺春旗紅。", "觚稜金爵面成背，半帆楚月迎淮風。", "相思江西子王子，尋盟來與白鷗同。", "江莎濃澹俄一再，庾樓却倚廬山峰。", "吾宗乃有此豚犬，掩鼻急趨風露中。", "老兄久厭臭來逐，是行不復塵相蒙。", "亦欲柁牙把船尾，琵琶洲上携手吟青楓。"]}