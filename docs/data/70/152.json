{"author": "薛季宣", "period": "宋", "type": "诗", "title": "胡無人行", "paragraphs": ["胡無人，非無人。", "銀山蹀躞胡馬羣，甲光射日開金鱗。", "鏃長飛雨旌填雲，轟庭雷鼓聲轔轔。", "柔然之蛇陣囷蝓，傾河鞭石居逡巡。", "浩歌但來輕比鄰，白登豳國公當聞。", "帝羓久作冥漠君，高辛狗食吳將軍。", "胡兒弧矢非周身，控弦雖多將累人。", "狼跳鳥擊虛遊魂，驕矜一息爲微塵。", "梟雛井底蛙彌尊，餘殃積惡天公嗔。", "胡無人，聞不聞。", "衛青去病迹已陳，竇侯乳臭椒房親。", "胡無人，燕然錯落銘王勳。"]}