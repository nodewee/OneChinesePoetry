{"author": "周孚", "period": "宋", "type": "诗", "title": "金山海書記寄七騎", "paragraphs": ["兩騎並驅爭欲前，兩騎舍矢俱應弦。", "一騎揮撾一負箭，一騎力挽弓初圓。", "寒風瀟瀟沙漠漠，封豨可擒熊可搏。", "漢家飛將未出關，政使渠儂專此樂。", "君不見往年胡瓌寫此圖，宛陵詩翁最愛渠。", "戲將醉墨作長句，歲月政當嘉祐初。", "故家文物今星散，老筆憑誰辯真贋。", "胡兒走馬大梁城，對君此畫空三歎。"]}