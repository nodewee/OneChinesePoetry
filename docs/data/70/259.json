{"author": "竇從周", "period": "宋", "type": "诗", "title": "送僧還日本", "paragraphs": ["榜人理行艫，日出江水平。", "扶桑渺何許，萬里浮滄溟。", "上人國之彥，夙悟最上乘。", "慕此中華風，一錫事游行。", "名山與奧谷，足跡已徧經。", "曰予處闤闠，幸矣識韓荆。", "論詩坐終日，問法天花零。", "相得臭味同，藹藹芝蘭馨。", "豈比錢刀徒，市利紛以營。", "去去須臾間，何以展我情。", "江草色萋萋，江花亦冥冥。", "浮雲聚復散，不能常合并。"]}