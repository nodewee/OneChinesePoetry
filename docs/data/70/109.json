{"author": "薛季宣", "period": "宋", "type": "诗", "title": "假山次葉師文韻", "paragraphs": ["大隠城居無世喧，疑星塵外非人間。", "武都聊試五丁力，一笑天公爲解顔。", "翠蘿散作麻姑髻，枕漱從宜長飯毳。", "青山元自野人物，版築徒然飾東第。", "無論千假須一真，坐對北山南起雲。", "一丘一壑丈夫事，安在窮遊探古文。", "平生樂處天其假，還視王公猶土苴。", "它時買山歸敝廬，定須作屐隨高下。"]}