{"author": "王質", "period": "宋", "type": "诗", "title": "聽譚師彈琴", "paragraphs": ["君不能百步洪中裂橫竹，一聲吹入秋天綠。", "巨魚鼓舞碎明珠，白浪軒昂動浮玉。", "又不能多景樓上吹飛鴻，哀絃欲斷滄浪風。", "徘徊舟子駐不進，江妃出聽烟溟濛。", "不知何處得此薰風琴，元龍六尺含蒼雲。", "恐是嶧山孤峰絕頂上，萬歲不老之寒根。", "道人兩手提天機，中有妙法無人知。", "風顛雨急倏來往，雨收風定游絲飛。", "欲下不下窺魚鷗，忽前忽後囘波舟。", "恍惚浮雲捲天宇，錯落萬點飛星流。", "世間萬法總非真，況此假合非天成。", "匣琴不出手無聲，袖手不彈琴不鳴。", "此琴此手兩無與，問君廣陵賀若從何去。", "王子有琴誰復傳，無徽無軫亦無絃。", "若人解得非耳聽，爲君試作無手彈。"]}