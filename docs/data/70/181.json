{"author": "薛季宣", "period": "宋", "type": "诗", "title": "東坡", "paragraphs": ["江之廣矣，一葉航斯。", "東坡遠矣，企而望斯。", "彼草蒙茸，翳于雪堂。", "决决濫泉，橋亦云亡。", "人知其名，我懷允實。", "崔嵬者山，有環彼室。", "江之廣矣，跋而髣髴。", "悠哉悠哉，如泉流以出。", "我思古人，寥其久矣。", "文如爾矣，我心起矣。", "雪堂之圮矣，曷爲其止矣。", "人之匪矣，若其已矣。", "我之鄰斯，一江之巨。", "我之來斯，忽其如寓。", "有懷北堂，頹如以仆。", "相彼道人，隻眼之云具。"]}