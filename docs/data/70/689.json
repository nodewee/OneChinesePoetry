{"author": "王質", "period": "宋", "type": "诗", "title": "起伏龍行呈張元亮", "paragraphs": ["使君寸丹通九淵，冷徹龍膽驚不眠。", "掣關稽首玉帝前，青霓影裏一粲鮮。", "羣龍下走如奔泉，電旗掀舞雷車旋。", "怒蛟騰起纏陰涎，四海五湖歸一髯。", "黄塵白沙飛滿川，頃刻變作聲潺湲。", "何人此手有此拳，斂散風雨麾雲烟。", "一州千里十萬廛，翻覆歉歲爲豐年。", "雲花繚繞金連錢，使君倚鞚將朝天。", "千珠萬玉傾箱圓，夕陽捫腹秋風邊。", "此時可懷不可瞻，何不留取黄金鞭。"]}