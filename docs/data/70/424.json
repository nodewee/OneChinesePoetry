{"author": "周孚", "period": "宋", "type": "诗", "title": "崔仲才問詩於予作此贈之", "paragraphs": ["日吾來此居，時已聞子名。", "墮地驥騄俊，破殻陵伽鳴。", "過我不憚勞，琳琅照柴荆。", "圖史備商榷，辭章歎縱橫。", "夤緣託末契，歲月今崢嶸。", "相望百里遠，尚記十載情。", "袖中河梁句，規摹漢西京。", "賞子圭璧姿，愧我蜩蛩聲。", "城麋反見迫，欲語還自驚。", "斯文煨燼餘，作者夷跖并。", "苦苣不耐秀，涇流自爲清。", "差池百年內，望子爲長城。", "已知蓄積富，更在淘汰精。", "君看上歲田，寧可鹵莽耕。", "石槃久則穿，誓勿寒此盟。", "床頭有濁酒，會與子同傾。"]}