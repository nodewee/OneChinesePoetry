{"author": "薛季宣", "period": "宋", "type": "诗", "title": "石上可種麻", "paragraphs": ["石上可生麻，麻生豈成畦。", "嫁婿得蕩子，猶如太常妻。", "我作少年行，長安走新街。", "長安三月春，桃李百花開。", "平康諸女兒，艷麗驚寒梅。", "蛾眉鬭連娟，佳期不須媒。", "投我以木瓜，當歌共傳盃。", "歌聲繫懷抱，知君在空閨。", "期我以立春，清明未云來。", "應作憶秦郎，高樓寄徘徊。", "鸞膠世苦無，斷續何當諧。", "閨中儻相憶，薰風有時回。"]}