{"author": "薛季宣", "period": "宋", "type": "诗", "title": "武陵行", "paragraphs": ["秦君植木咸陽市，秦民血作東流水。", "秦風薄惡法秋荼，秦郊行人半無趾。", "祖龍虎視吞六雄，漆城隠隠陵雲起。", "驪山罷休營阿房，匹夫奮臂爲侯王。", "重瞳隆準騁逐鹿，非冬積白何雪霜。", "至人知幾忍徒死，競遵大路逃彼方。", "從茲不復通上國，不知戈鋋不見德。", "耕田鑿井自希夷，安居守分無餘職。", "抱孫養子樂天年，羲皇何遠今其域。", "自從別祖來避秦，無文不記幾世人。", "曹劉典午任强弱，歷年六百何紛紜。", "山中既絕中原路，從更百代猶無聞。", "武陵野人事漁釣，獨遊沅溪忘故道。", "泝流探得桃花源，舍舟洞口窮幽討。", "洞中逸民忻見之，共嗟遺事詢其老。", "爲言上世絕塵由，殺雞命酒爭獻酬。", "具聞閫內戰爭事，始知違俗爲優遊。", "鄙夫何知尚懷土，怱怱須別還中州。", "塵心已萌淳樸散，桃源咫尺仙凡判。", "還求不得曰仙鄉，寧知死生無少閒，相望如隔一世間。", "到今沅山色蒼蒼，流水滔滔花泛泛。"]}