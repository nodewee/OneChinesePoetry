{"author": "周孚", "period": "宋", "type": "诗", "title": "寄陳德厚", "paragraphs": ["駸駸胡馬驕，漠漠楚氛惡。", "妖區未灰釘，劇陣猛刺斫。", "向來百金軀，垂老付溝壑。", "頭涔何必療，心悸還自愕。", "平生陳孺子，夙佩千金諾。", "渠如早奮飛，艱歲終有託。", "那知亦蹭蹬，正復同索寞。", "汙池雜蛟蜃，叢艾紛燕雀。", "窮檐倚楹歎，搏擊望一鶚。", "祝君魯曹子，玉陛奏方略。", "銘功燦燕石，畫像雄漢閣。", "平時萬戶賞，端不羞衛霍。", "屠羊反故肆，吾分本藜藿。"]}