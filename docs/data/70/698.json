{"author": "王質", "period": "宋", "type": "诗", "title": "復和前韻", "paragraphs": ["小窗厭讀牛毛書，徑思一葦航江湖。", "英英山色著眉宇，炯炯波光明髮膚。", "清風蓑笠明月棹，爲我洗濯塵埃裾。", "功名暫寄癡兒手，烟雲且與閒人娛。", "浴鳬飛鷺總相識，近水遠山俱可廬。", "東遊會稽略滄海，西跨震澤窺姑蘇。", "小官趨事苦奔走，大官憂國多嗟吁。", "幸今未掛衣冠籍，浮家泛宅誰能拘。", "天朝多士森列宿，氐房奎壁牛女虛。", "如公第一等人物，故應策轡飛雲衢。", "得印安用如斗大，握筆會使如椽粗。", "玉堂靜夜掣鈴索，卧聽宮點鳴銅壺。", "日閒剖茗碎鸞鳳，霜清把酒傾醍醐。", "記取江南子王子，溪邊共立春風蒲。", "及今未趨紫宸列，尚容時挽張公鬚。", "奚奴剩背古錦囊，與公痛咀溪山腴。"]}