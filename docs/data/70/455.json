{"author": "周孚", "period": "宋", "type": "诗", "title": "游元著作江天莫雪圖贈朱元禮要余賦", "paragraphs": ["艤舟洞庭三日雪，一夢十年今白髮。", "君家此圖忽墮前，便擬寒流泛秋葉。", "玉花淅淅紛長空，征鴻不度天無風。", "批巖暗水咽哀玉，並溪古木僵寒銅。", "李成不生郭熙死，問君今世誰能此。", "羣兒丹鉛較形似，我識此翁非畫史。", "坐來正復靦我顔，試問倦鳥何時還。", "少文已老塵埃間，從翁乞我松陵山。"]}