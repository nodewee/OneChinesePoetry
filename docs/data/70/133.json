{"author": "薛季宣", "period": "宋", "type": "诗", "title": "釣臺阻風去得風便", "paragraphs": ["先生非釣名，魚釣清泠水。", "太空長廓然，浪迹秋光涘。", "人憂我何憂，忘怒亦忘喜。", "建武非漢元，詎有留侯起。", "神明旋地軸，姓字更七里。", "雲臺已埋沒，嚴瀨殊清泚。", "峨峨二釣臺，高插煙霞裏。", "首陽遠相比，萬祀恒不圮。", "我來經舊廬，敢卜瞻遺几。", "東風迴我舟，江步時須艤。", "仰觀嚴象設，敬拜豁煩鄙。", "曾臺暢登臨，無復徒仰止。", "縈迂古道屈，望望扳蘿藟。", "崇基介巖石，特立端不倚。", "削成二山碧，平正章如砥。", "衆山鬰青葱，環合紛碨礧。", "清塵森萬象，觸睫同一視。", "古人不可見，可見安仁美。", "旅情殆忘返，回棹西風駛。", "青蒲挂一席，入望俄城市。", "瞥如周變秦，物物非古始。", "乃知主人意，待我非朱紫。", "送迎因下風，忙遽均倒屣。", "烹茶出清泉，盤饌羅雙鯉。", "飫之以珍饈，浣濯予塵滓。", "相忘語默間，不假談名理。", "去留唯我意，今昔交汝爾。", "此情固冥契，何必親之子。"]}