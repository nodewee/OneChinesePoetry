{"author": "周孚", "period": "宋", "type": "诗", "title": "送仲時赴銓試", "paragraphs": ["桑梓與君舊，來南更同州。", "雖云漂泊地，墜好敢不修。", "蕭條霸陵飲，寂寞斜川遊。", "相從能幾何，歲月僅一周。", "未竟室中語，已促江上舟。", "舟行不宜冬，烈風無時休。", "非不欲挽君，恐鬰活國謀。", "惰農不自安，乃亦歲有秋。", "力田苟逢年，一畝千鍾收。", "富貴今其時，君行勿夷猶。"]}