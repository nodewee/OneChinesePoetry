{"author": "周孚", "period": "宋", "type": "诗", "title": "與一二親舊小飲有懷日新次其所寄詩韻寄之", "paragraphs": ["寒衣襲夏絺，夕飯薦秋菊。", "吾家邑中黔，標致頗投俗。", "挽渠萬牛難，得子一夔足。", "向來山林盟，相信不待卜。", "那知語離處，老樹已重綠。", "匆匆一樽酒，雞黍招近屬。", "杯行子何在，小雨暗崖谷。", "富貴朝露晞，歲月流電速。", "懷哉十日飲，傷此千里目。", "徘徊黄金花，采采不盈掬。"]}