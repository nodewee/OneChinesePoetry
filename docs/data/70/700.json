{"author": "王質", "period": "宋", "type": "诗", "title": "贈戴漁", "paragraphs": ["李氏小房何必廬，顔氏心齋自有書。", "吾衰久矣不復夢，子歸求之師有餘。", "千春杏花開闕里，萬代風聲吟舞雩。", "靜聽猶聞喚回也，驚起不覺呼參乎。", "茫茫空裏撮不得，歷歷箇中殊不疎。", "一點外皆閒事業，三聲中有大工夫。", "莫欺山東老王質，撥醒江南窮戴漁。", "若逢有眼但舉似，漫敲此骨真何如。", "能于靈府鑽三寸，敢許孟門增一徒。", "清風各自在何處，明月相看元不孤。", "他還見汝不見汝，定是故吾非故吾。"]}