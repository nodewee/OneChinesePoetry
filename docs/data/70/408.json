{"author": "周孚", "period": "宋", "type": "诗", "title": "德裕見過次舊所題隠軒韻謝之", "paragraphs": ["一龍一蛇玩世人，三沐三薰保家子。", "平時面交渠所憎，此日足音吾爲喜。", "高標朔雪凜松檜，妙句春波泛蘋芷。", "共驚騏驥甘伏櫪，誰言嬙施羞倚市。", "袖中漫刺不復惜，自笑衰翁安致此。", "窮途相從蕙增歎，老語未盡罍先恥。", "要令清明遍奴隸，勿使光芒雜泥滓。", "一杯屬子須勉旃，愛莫助之吾老矣。"]}