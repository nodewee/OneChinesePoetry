{"author": "薛季宣", "period": "宋", "type": "诗", "title": "送中司抵巴口", "paragraphs": ["將迎苦不易，浮湛良亦難。", "櫜鞬候使客，無時弄江灘。", "上磧下南浦，風雲怒濤間。", "一葉舞軒昂，五水戲觀瀾。", "朝湖暮淮西，此遊今等閒。", "看盡楚山碧，信宿相與還。", "晴巒挂天衣，水石鳴佩環。", "輕舠簑笠翁，勿與人事關。", "相彼塵外意，心清緒爲闌。", "何時買扁舟，從公看孱顔。"]}