{"author": "王質", "period": "宋", "type": "诗", "title": "贈僧師能", "paragraphs": ["稽首十方大醫王，乞我太素靈樞方。", "無朱無墨無文章，不用桂朮參芝香。", "亦非山澤川原良，非丸非散仍非湯。", "勺撮銖兩何能量，尋源不出羲農黄。", "岐伯伊叟無交相，而況韓孟陳吳楊。", "一切靈府常含光，不屬心脾肝膽腸。", "倏忽六猴窺六窗，心花撩亂空飄颺。", "三界六趣橫顛狂，六交十習紛踉蹡。", "中此疾者何茫茫，爾出何策能相當。", "此魔跋扈真强梁，汗流盧扁走且僵，眼亂孫陶驚而蹌。", "溫寒燥濕翻陰陽，君臣佐使徒慞惶。", "我發刀匕非尋常，應證取效無參商。", "臨濟一擊雷橫撞，德山一喝龍騰驤。", "荒郊解使枯骨强，龍盤虎繞嬉迷藏。", "明月堂中啟秘囊，一服甘露玻璃漿，大千世界都清凉。", "此藥亟嚥不必嘗，一粒中裹千金剛。", "炮爁炙煿誰精詳，聽取露柱聲琅琅。", "西泝江漢浮瀟湘，呼將石人撐鐵航。", "藥囊拋向江中央，長風落日雲蒼蒼。"]}