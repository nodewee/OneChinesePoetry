{"author": "薛季宣", "period": "宋", "type": "诗", "title": "送張漕還停舟樊港訪退谷", "paragraphs": ["送客過樊谿，停橈退谷口。", "不見元次山，靜立躊躇久。", "巉巖兩石峰，猶疑入戶牖。", "杯湖正宜泛，堙塞僅盈肘。", "糞壤瘞杯樽，勿復堪賭酒。", "扁舟泛然者，長歌挈敝笱。", "浩無風塵意，將恐是聱叟。", "自知干進客，對面弗敢扣。", "從之人甚遠，慙顔爲之厚。", "武昌非昔人，望絕不得友。", "它時賦歸歟，湖谷定吾受。", "此心介如石，自誓向樊母。"]}