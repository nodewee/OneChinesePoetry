{"author": "薛季宣", "period": "宋", "type": "诗", "title": "從軍行", "paragraphs": ["人道從軍樂，我道從軍苦。", "爲問何所苦，無苦汩沒汝。", "汩沒何可傷，政可虜戎王。", "萬里浪馳逐，征役未遽央。", "太行汝勿登，回復九羊腸。", "黄河汝勿航，波流水湯湯。", "胡然棄平生，欲往無梯梁。", "夫君且淹留，後繼當汝忘。", "長蛇叵復夢，南山强深藏。", "我甲豈不堅，我馬豈不良。", "人生會有死，義死良所傷。", "將軍不汝信，談笑成奔亡。", "誰乎幸際會，虎服而皮羊。", "之子方丈食，何時飽粃糠。"]}