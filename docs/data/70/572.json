{"author": "周孚", "period": "宋", "type": "诗", "title": "送黄侍郎仲秉赴瀘南", "paragraphs": ["召杜久不作，公來甫朞年。", "吾民亦何負，今公返三川。", "王命不可稽，無由挽公船。", "累累嬰兒啼，政復來道邊。", "驚鴻未安集，歎息渠可憐。", "公才岷峨秀，風度晉魏前。", "宜方次公駕，可拍叔度肩。", "茲行去中都，江月六上弦。", "雖云諸侯師，我意終欿然。", "孝友當處中，此翁那戍邊。", "落日照歸旌，春江動離筵。", "餞公野王箏，老淚如迸泉。"]}