{"author": "周孚", "period": "宋", "type": "诗", "title": "贈王南仲", "paragraphs": ["妙語富停蓄，高標邈巉巖。", "半面逆旅中，知子固不凡。", "語離今幾時，歲月如驚帆。", "南譙再相遇，黄塵撲征衫。", "握手互歎息，白髮不可芟。", "吾儕與世疎，觸事俱殽函。", "饑鷹久已疲，狡兔方自毚。", "二頃可以休，此意神所監。", "縱復落癡鈍，猶應免貪饞。", "一語子可思，病馬愁轡銜。", "寄語同社人，吾將老寒巖。"]}