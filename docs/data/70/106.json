{"author": "薛季宣", "period": "宋", "type": "诗", "title": "永嘉行", "paragraphs": ["夷甫清談平子醉，晉俗浮虛喪節義。", "不閑胡虜哭桑林，九伯五侯無一至。", "洛陽宮中胡馬嘶，晉家天子行酒卮。", "驅出如羊晉卿士，婦辱面前爭敢知。", "胡兒居坐漢官立，不許紛紜但含泣。", "刃加頸上始覺憂，追悔前時又何及。", "胡塵坌起昏中土，人死如麻骼如阜。", "草萊萬里無舍煙，氈帳羊裘自來去。", "烏旗霧合胡笳咽，無援邊城腸斷絕。", "瑯琊匹馬竟浮江，棄寘存心堅片鐵。", "天驕一坐昭陽殿，九鼎遷移如轉電。", "禁聲不得悲楚囚，白版金陵謾龍變。", "數奇督運淳于伯，誅斬無名血流逆。", "若思不識是何人，却是帥師臨祖逖。"]}