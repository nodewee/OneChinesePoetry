{"author": "薛季宣", "period": "宋", "type": "诗", "title": "九奮 行吟", "paragraphs": ["行吟兮大澤，邈無人兮臨水石。", "被髮兮徙倚彷徨，遇隠淪兮嘉客。", "艤漁舟而前致恭兮，問余以名何。", "徒摇爾精兮，燋然爾形。", "曰原楚卿之貴戚兮，三閭次也。", "同王姓而氏惟屈兮，靈均先人之字也。", "世滔淫而混濁兮，我惟潔清。", "彼醉者之紛拏兮，同怒余之獨醒。", "漁父愀然而教之兮，曰聖人之致一。", "不必動而營皇兮，卓時中之變物。", "貴莫貴于和光兮，太潔在情之甚嫉。", "混濁世兮胡不揚波而泥淈，衆皆醉兮尚可餔糟而醨歠。", "不同人而求自異兮，宜一朝之見絀。", "指清流之灝灝兮，余將以逝。", "方浴茝而沐芳兮，振衣冠而卒歲。", "不自塵其皓皓兮，受汶汶而蒙世。", "父行歌而鼓枻兮，舟飄飄然無凝滯。", "歌滄浪之水兮時乎清濁，斯濯纓兮斯濯足。", "望斯人兮摇摇，欲從之兮無由。", "煙雲邈兮不可見，嗟斯人兮已遠。"]}