{"author": "薛季宣", "period": "宋", "type": "诗", "title": "記遊詩", "paragraphs": ["先生混物化，浩若鶴與猿。", "詰曲此世間，翛然脫籠樊。", "冥心遂無物，得意亦忘言。", "客至不點茶，猶嗔破苔痕。", "相逢蜀成都，過我故縣村。", "遐觀夢中夢，南膜佛因緣。", "鄭人決真妄，子産不能賢。", "寥哉天地間，誰省物性偏。", "夢覺各有殊，從他見一邊。", "浩歌歸來乎，虛堂好晝眠。"]}