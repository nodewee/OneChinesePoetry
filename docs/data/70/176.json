{"author": "薛季宣", "period": "宋", "type": "诗", "title": "樓上曲", "paragraphs": ["樓頭月白良夜深，美人睡起搊胡琴。", "咿嚘怨抑如誠訴，四弦了不諧琴音。", "推琴憑欄歌一曲，爲聲不成氣不續。", "和愁擁面歸錦帷，曲肱展轉愁相屬。", "床前蛟燭光熒熒，乍明乍滅如參星。", "卷衾起來問高燭，能知妾意還不能。", "燭如不解人深意，如何伴妾長垂淚。", "澄思微物本無情，有懷觸目皆傷志。", "眠來復坐坐復眠，不交兩睫時潸然。", "自惟命薄多離恨，春宵鎮長遲曙天。", "親知問得郎書不，低頭無言墮紅雨。", "遲回捩淚强爲容，不成一語愁還主。", "何人遠自日邊歸，殷勤爲問郎歸期。", "待得郎歸與俱隠，不教被劾緣蛾眉。"]}