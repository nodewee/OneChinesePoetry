{"author": "薛季宣", "period": "宋", "type": "诗", "title": "舟行樊港望竹間石上李花盛開", "paragraphs": ["天下清且奇，無過竹與石。", "安得皎然者，素質照人白。", "靜立笑東風，篁岡蟠罅隙。", "望之輕以明，儼似雪初積。", "青草鬭欣欣，不比梅花坼。", "矯首不可到，獨自憑空碧。", "翠帷篠青青，巖崿正虛席。", "我疑辟俗翁，方外友三益。", "又是秦帝宮，傳視相如璧。", "人情不易知，幽致矧可射。", "相從知未能，灰心從此畫。"]}