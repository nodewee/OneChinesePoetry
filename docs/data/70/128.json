{"author": "薛季宣", "period": "宋", "type": "诗", "title": "次韻李浩然喜晴", "paragraphs": ["我愧子康之治密，其雨其雨而出日。", "靡神不宗始霶霈，將爲有年吾事畢。", "豈其霢霂澍霖霪，霮䨴又爲心首疾。", "視將圭璧走羣望，祈社禜門勤屈膝。", "誠知惡積怒神天，流毒匪緣寒自慄。", "甫田千畝垂有秋，刈穫敗之方秀實。", "橫流場圃澆洋洋，茁茁禾頭多耳出。", "仰天何怨俯何尤，退省過愆知自失。", "牢愁僕僕事吁嗟，風雨敢辭頻沐櫛。", "忱誠雖至蟣蝨微，舒慘蒼穹焉可必。", "都緣民困不聊生，重以凶荒神以卹。", "羲和叱馭黑龍僇，倏忽清明開萬室。", "不知帝力固全真，謂我貪天寧直筆。"]}