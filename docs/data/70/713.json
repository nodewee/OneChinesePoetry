{"author": "王質", "period": "宋", "type": "诗", "title": "送空上人歸育王", "paragraphs": ["生涯挑上古藤梢，歸心飛渡鄞江潮。", "長安貴人足官府，不似育王山色高。", "山前山後松風岑，一衲無塵雙蹻輕。", "月寒濯足半溪玉，日浄穿林兩袖雲。", "吾生浪走踰千里，天涯踏破青鞋底。", "誰令插脚墮紅塵，只恐愈深收不起。", "千載此山端有期，翩翩清夢隨君飛。", "他年拄杖叩泉石，莫認此翁作生客。"]}