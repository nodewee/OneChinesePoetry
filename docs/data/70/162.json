{"author": "薛季宣", "period": "宋", "type": "诗", "title": "相逢狹邪間", "paragraphs": ["敺車逕長坊，長坊劣容綫。", "繚遶狹邪間，相逢記君面。", "君家人共知，共知不難求。", "朱門颺疏柳，虹梁架芳流。", "庭除清且閑，馳道直以修。", "中堂真壯哉，黄戶雙蚩頭。", "亭亭丹桂華，燦爛明人眸。", "主君三男兒，三兒例封侯。", "大兒尹京都，中兒相凝旒。", "小兒奉朝請，籠街進鳴騶。", "三兒俱來歸，青絲控驊騮。", "三兒俱上堂，大人百不憂。", "三兒俱入室，四座沈煙浮。", "蛾眉盡妖艷，三婦不可侔。", "大婦鼓鳴瑟，中婦彈箜篌。", "少婦獨凝眝，酡顔半嬌羞。", "丈夫且躊躇，世有此樂不。"]}