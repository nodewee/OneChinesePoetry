{"author": "王質", "period": "宋", "type": "诗", "title": "贈黄君", "paragraphs": ["君見雪山譚晦菴，晦菴南北隔山川。", "有命歸來如二老，不然隠去自三賢。", "晦庵今年登五十，鬢華未改目光力。", "徘徊吳楚已多年，晦庵不急蒼生急。", "君行車馬衣冠衢，亦有晦庵相似無。", "君臣慶會第一格，晦庵何日何時須。", "橫渠雖沒尚可作，平生此事喜商略。", "君當長跪問橫渠，子細平章句教錯。", "大江朔風多湧波，上江下江且婆娑。", "古時賢士一時有，奈此庚辛甲乙何。"]}