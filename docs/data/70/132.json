{"author": "薛季宣", "period": "宋", "type": "诗", "title": "蟻䎘", "paragraphs": ["啄䎘玄駒子，當緣一食耳。", "雪貓與䎘俱咽之，玄駒乃與䎘俱靡。", "古人防未然，精意本如此。", "相教各自慎，豈有失身理。", "䎘子輕此蟻，終焉食于彼。", "蟻亦甘啄䎘，但知䎘之美。", "寧知腊毒生厚味，大小相吞不摇齒。", "蟻微不足食，反以食䎘死。", "不如夏蟲獨飲露，壽不知冬亦良是。", "君不見慕容赫連攘臂起，楚漢存亡竟何似。"]}