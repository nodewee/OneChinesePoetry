{"author": "周孚", "period": "宋", "type": "诗", "title": "次韻答李清宇姜德光", "paragraphs": ["匆匆一席地，勞子數追尋。", "厚意嗟虛辱，衰年愧不任。", "高懷元淡薄，妙語不崎嶔。", "老檜千尋直，寒泉百尺深。", "世方憎落落，吾自畏駸駸。", "生計貧非病，羈窮古亦今。", "未須悲齟齬，直可付呻吟。", "誰復明茲事，深思話此心。", "空垂老任釣，莫辯伯牙琴。", "試采南山蕨，同君潔釜鬵。"]}