{"author": "周孚", "period": "宋", "type": "诗", "title": "次韻寄士美", "paragraphs": ["長夏苦不佳，湯熨方少休。", "床頭得新詩，恍若從子游。", "絢爛晚花秀，縈紆莫江流。", "寒蟬久聒耳，見此長鳴鷗。", "吾友蘇季子，莫年專一丘。", "相從寄琢磨，喜子今得儔。", "隋珠荆文璧，子餽渠則酬。", "寄聲問平安，憶此衰病不。", "親交半九泉，老境集百憂。", "能來敘離闊，過是吾何求。"]}