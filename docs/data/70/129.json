{"author": "薛季宣", "period": "宋", "type": "诗", "title": "河豚", "paragraphs": ["豈其食魚河之魴，河豚自羨江吳鄉。", "瞋蛙豕腹被文豹，刖如無趾黥而王。", "我生甌東到閩方，規魚貫見梅花裝。", "梅青不肯候春雪，荻芽靜笑垂飛楊。", "古來多魚吳武昌，薄遊三月新初嘗。", "西施乳嫩可奴酪，馬肝得酒尤珍良。", "無愁縷縷結中腸，豐美肥腯如切肪。", "外皮甘滑裏皮厚，令人忘却美烏郎。", "舉之東海來三江，會聞清濁期滄浪。", "白龍未免豫且困，膨脝唯唯浮魚梁。", "氣衝毬鞠何彭彭，地遠都無橄欖香。", "不知深入恣遊泳，極情性命徒爲戕。", "腊毒厚味能人亡，何須西子齊文姜。", "甚美由來必甚惡，直它一死言爲長。", "鮰魚俗物休相妨，良藥相傳海上方。", "蘆根槐子豈足貴，生鳳之腦黄龍湯。"]}