{"author": "王質", "period": "宋", "type": "诗", "title": "贈開懷道人", "paragraphs": ["達磨隻履投西歸，一隻迺爲汝所持。", "汝持此隻將奚爲，十方三世包無遺。", "大撓十干十二支，衍作六十花參差。", "釋迦佛亦不出斯，丈六身外還屬誰。", "七十九年略可推，無始劫來何從知。", "可滿盛著瑯琊兒，任汝胎年月日時。", "烏窠披上粗繒衣，龍尾引入黄金墀。", "平川袤野觀游絲，東西南北隨風飛，水流雲在俱遲遲。", "凡度眼者都忘機，一物今古長光輝。", "無頭無尾無骨皮，無男無女無妾妻，無肝無膽無心脾。", "大率一切皆無之，太空赤立孤悽悽。", "珞琭忽見全如癡，何況呂李楊徐奚。", "我命居申西南維，我身在未正直西。", "臘月三十日到來，此身此命成煙霏。", "捲起卦盤收卦棋，梅軒共看花陰移。"]}