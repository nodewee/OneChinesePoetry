{"author": "周孚", "period": "宋", "type": "诗", "title": "再次韻贈從之并寄朝美士美", "paragraphs": ["大湯陳元方，小湯許文休。", "向來京江岸，政作汝潁游。", "一隨簡書去，寒江自湍流。", "我瞻天際鴻，渠歎波上鷗。", "之子雖近交，襟懷亦林丘。", "緬惟兩玉人，非子孰可儔。", "高標互暉映，妙語相應酬。", "鼎立照茅茨，何日能此不。", "句曲向荆溪，遷徙非所憂。", "得客三士間，衰年更何求。"]}