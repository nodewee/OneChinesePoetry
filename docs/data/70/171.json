{"author": "薛季宣", "period": "宋", "type": "诗", "title": "春蘭有真意", "paragraphs": ["春蘭有真意，窮居在中谷。", "端不爲人香，無言自幽獨。", "我家甌浦東，筠扇鎖修竹。", "頎然彼粲者，夭翹散餘馥。", "五年客異縣，對眼囂塵俗。", "百華盡妖艷，信美非吾族。", "延陵蹔遊豫，佳期未云卜。", "同心弗我忘，迎人見青目。", "雖微九畹滋，風動情亦篤。", "當門謂應鋤，吾當爲之哭。"]}