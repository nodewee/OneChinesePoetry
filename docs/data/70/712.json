{"author": "王質", "period": "宋", "type": "诗", "title": "竹夫人歌", "paragraphs": ["君不見黄金屋裏貯阿嬌，咳唾隨風飛九霄。", "寵極妬深恩愛絕，長門畢竟成蕭條。", "又不見明妃千載居深苑，年年不識春風面。", "一朝上馬出君門，萬里關山紫臺遠。", "來來去去春空絲，鶑鶑燕燕能幾時。", "百年不辦專房計，萬事翻覆仍難期。", "豈如道人青奴元不惡，金蠶玉燕慵梳掠。", "眼眼相看似有情，誰念佳人翠袖薄。", "迢迢良夜款相親，玉窗冰簟夢無塵。", "西風索索暫別去，一歲一回重見君。", "重見君，猶勝姮娥不嫁人。"]}