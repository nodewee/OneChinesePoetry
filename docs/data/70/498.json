{"author": "周孚", "period": "宋", "type": "诗", "title": "夜坐懷日新", "paragraphs": ["小室頗修潔，短窗亦虛明。", "讎書豈不佳，念汝翻愴情。", "憶昨乾元初，春風被簷楹。", "炙背俯晴軒，鏗然讀書聲。", "忽起四方志，遽作千里行。", "別來四寒暑，歸計猶未成。", "買桂炊白玉，崎嶇客都城。", "兩鬢不受愁，應已白髮生。", "斗粟能幾何，終年費經營。", "短鞭望馬腹，我亦饑寒并。", "老懷少機械，世路多溝坑。", "安得沮溺田，與子窮歲耕。"]}