{"author": "王質", "period": "宋", "type": "诗", "title": "墨梅", "paragraphs": ["貴簡不貴繁，妙在有無間。", "滿眼尋不見，約略見纖纖。", "貴老不貴稚，妙在榮枯際。", "芳態減初年，其中寓幽意。", "貴瘠不貴肥，愈瘦愈清奇。", "瘦到無何有，政好翫空枝。", "貴含不貴開，風度韜胚胎。", "游蜂啅不得，乃始抱全才。", "宜在幽且邃，終日無人至。", "水繞山重重，隔樹令人嚏。", "宜在平且闊，大江驚濤潑。", "潑上稍連顛，半驀忽衝脫。", "宜夜不宜晝，更宜月波溜。", "崖浄澗淙淙，漁子推篷嗅。", "宜陰不宜晴，更宜雪花凝。", "五七點未足，封枝要全扃。", "宜與竹相鄰，白白參青青。", "所恨花無音，間借竹爲聲。", "宜與松相伴，扶疎交凌亂。", "松香粗則粗，亦能佐一半。", "其鳥宜翠羽，否則碧蒿侶。", "山雀仍山鴉，速去切勿駐。", "其人宜野僧，否則閒道民。", "宜疎綺紈客，公子共王孫。", "吾非僧，又非道。", "兩眼貯五湖，兩肩負三島。", "相煩健筆凌風掃，梅子王子成二老。"]}