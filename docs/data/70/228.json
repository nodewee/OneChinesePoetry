{"author": "薛季宣", "period": "宋", "type": "诗", "title": "九奮 東首", "paragraphs": ["愁城結余之方寸兮，羅累千之雉堞。", "繚其外惟怨水兮，如褰裳之不可涉。", "揖輸般俾攻以械兮，訴余曰罔克。", "礪利刃而斬其關兮，礙重門而莫得。", "登東丘而延佇兮，見滄溟之滉瀁。", "深湛漫兮，受百川之漭漭。", "朝與夕有汐潮兮，冉冉來而西漲。", "江河之波倒流而西傾兮，泝崇丘而以上。", "欻忽洄流兮已往，來孰使之然兮去誰與讓。", "曰夏后之勤勞兮，導川流之歸王。", "執玉帛而朝萬邦兮，淩會稽而會計。", "穆百神之受其職兮，罔或不至。", "瑣防風氏之恃修軀兮，朝宗敢後。", "缺我析兮破齊斧，骨專車兮以徇于天下。", "于越守東藩而奉其祀兮，盛侵淫于中世。", "句踐王兮始大，北爭衡兮吳會。", "棲會稽而幾不免其身兮，惟種蠡之與謀。", "朝嘗膽以苦身兮，將反之于寇讎。", "吳夫差之不仁兮，忍闔廬之餘恨。", "甘蟲蠹心兮，尚不靦乎其面。", "說妖女而築姑蘇兮，咈胥臣之悶悶。", "乘鴟夷而蹈斤溝兮，不及夫椒之親見。", "麋鹿遊于吳宮兮，火災興于探燕。", "羌伯越于中原兮，通舟梁于梁宋。", "痛曾孫之殞其緒兮，西面朝于雲夢。", "鄂渚豫章有虎狼之遺跡兮，曾不知其所重。", "虛鍾離而徠封豕兮，寧待我師之所控。", "心招摇兮故丘，將蹈海兮襲滄流。", "望鯨鯢兮山峙，蹇産吾心兮索然無氣。"]}