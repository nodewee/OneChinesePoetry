{"author": "薛季宣", "period": "宋", "type": "诗", "title": "志事", "paragraphs": ["我生之辰，六月甲戌。", "師伯清塵，羲和納日。", "粵有氛祲，南自篳門。", "輪囷扶疏，英如白雲。", "高減儲胥，來循軌道。", "面阻清池，岐分繚繞。", "玦如隄立，不即我庭。", "直建千房，視左爲榮。", "載明載滅，載高載卑。", "甲夜籌三，侵尋以微。", "外戶如之何，秋空澄霽。", "庭內如之何，靜無纖曀。", "我門我籞，豈伊異人。", "何吉何凶，祥讖誰詢。", "發書占之，日音受徵。", "公正司辰，廉貞變起。", "時維寬大，斗建移申。", "律中參陽，干庚歲寅。", "庚刑甲祿，三合離鄉。", "王墓加臨，金剛火强。", "白維王氣，金方火死。", "從革之占，庶乎近止。", "我非瞽史，詎易談天。", "禍福由人，無論未然。", "睠言常度，時曰休祥。", "尚疑白眚，爲沴爲殃。", "皇天降異，豈緣微物。", "霆擊飛霜，其何能忽。", "我顧休明，闕然靦汗。", "可無大戾，天爲謫見。", "妖星垂象，尚克隕之。", "酒血紅杯，亦既泯之。", "卬綰陰誅，尚容改悔。", "變見之來，庶無大罪。", "皇天降威，謂我修省。", "夕之朝之，敢忘申儆。", "戰戰兢兢，念此天變。", "蔚炳如之何，無思革面。"]}