{"author": "薛季宣", "period": "宋", "type": "诗", "title": "劉復之哀辭", "paragraphs": ["天胡不仁兮，瘼此下民。", "良苦乏賢兮，賢人名去而仙。", "繄世途之好徑兮，正路榛塞。", "閶闔重重有栗階而進兮，不崇朝而折翼。", "鴟鶚司政兮，蝙蝠之晨。", "猿仁何咎兮，擯自王孫。", "寧是不畏兮，天實爲之。", "皇浩浩之充天兮，豈其已而。", "鴻翱翔而遵逵兮，退飛者再。", "摶扶摇之直上兮，竟翷翩而長逝。", "夫豈人爲兮，呼天不聞。", "人莫不死兮，不亡者存。", "小官之不卑兮，賢聲載路。", "視彭鏗其猶夭兮，後昆有裕。", "楙實雙而一瘁兮，哀哀者母。", "紛孺弱之呱前兮，蒼天太苦。", "生者作德兮，死者有仁。", "嗚呼哀哉，家國無人非余患兮，余悲夫抱志之不伸。"]}