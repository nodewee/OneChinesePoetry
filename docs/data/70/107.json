{"author": "薛季宣", "period": "宋", "type": "诗", "title": "雪中送客寒溪堂", "paragraphs": ["前年送客寒溪堂，桃李璀璨寒生光。", "今年送客寒溪道，滿望六花形欲槁。", "前歲今年時不同，同爲送客寒光中。", "寒光山積都相似，誰信冬春長有此。", "廣寒宮殿不勝寒，世界瓊瑶無乃是。", "如何名此作寒溪，炎天風色鎮淒淒。", "不緣送客不易到，送客情懷將何爲。", "君不見瑶池高宴非不奇，穆王猶自賦吾歸。"]}