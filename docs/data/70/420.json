{"author": "周孚", "period": "宋", "type": "诗", "title": "送王季裴往行在", "paragraphs": ["子家本南燕，我籍亦東魯。", "天涯兩淪落，遷徙無定所。", "一朝聞剝啄，三歲想眉宇。", "跫然轉蓬地，剩欲相就語。", "風帆不貸人，索別遽如許。", "子才於用多，蓄眼吾未覩。", "布衣諸生耳，而乃中健武。", "恢恢獵德網，取士倍於古。", "韓間寧負秦，晉材仍用楚。", "由余初不棄，況子自中土。", "匆匆一杯酒，吾爲子起舞。"]}