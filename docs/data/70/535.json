{"author": "周孚", "period": "宋", "type": "诗", "title": "謝端硯辛滁州幼安", "paragraphs": ["君家即墨君，不與世同調。", "紫雲覆寒冰，色與質俱妙。", "誰知窮荒地，尤物來越徼。", "探囊忽見畀，此事出吾料。", "隋珠暗投處，歎息真可弔。", "物生各有用，瑚璉薦清廟。", "君才兩漢餘，妙句出長嘯。", "吾衰亦粗爾，老語世不要。", "摩挲冰玉質，自慶還自譙。", "願君爲追琢，勿令研空笑。"]}