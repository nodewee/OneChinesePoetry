{"author": "周孚", "period": "宋", "type": "诗", "title": "哭彥康次德裕韻", "paragraphs": ["力學世不售，甘心委埃塵。", "悠悠長夜臺，一往不願晨。", "雖過賈誼年，竟似黔婁貧。", "施施者誰子，佩玉拖朝紳。", "交游能幾何，又復失此人。", "妙語不可繼，老懷向誰親。", "憶昔共艱阨，我軀猶子身。", "右轂忽爾摧，此去良苦辛。", "豈無堂堂交，政恐難與仁。", "載歌黄鳥詩，老淚淋衣巾。"]}