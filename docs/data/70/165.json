{"author": "薛季宣", "period": "宋", "type": "诗", "title": "妾薄命", "paragraphs": ["魚生蒲藻中，河水以爲依。", "傾河竭其波，魚藻當何歸。", "妾作君家婦，君時尚卑微。", "勤身紝絲纊，夜午不下機。", "憫君書幌勞，寧教食無薇。", "緝緝兒與女，號寒復啼饑。", "憐之小顔色，飣餖攣斑衣。", "君登名利場，妾喜神欲飛。", "今君位通侯，蚩頭建黄扉。", "忍令家人子，舉動生光輝。", "妾昔顔如花，因君損芳菲。", "君去春無迹，潸然淚紅璣。", "自憐承事君，爲他筯頭肥。", "妾命薄如紙，虛牀但歔欷。", "憶昔在家日，憨癡弄庭闈。", "爺娘念嬌子，深心愛其頎。", "人間愁未知，結髮爲君妃。", "姑嫜時在堂，色養親無違。", "慇懃百憔悴，可道才依稀。", "誰言當見君，崇高位巍巍。", "君官知漸穹，人事覺已非。", "非關君二三，妾貌凋寒威。", "恨無長門賦，可以使君磯。", "更長不再眠，入戶多蛜蝛。", "妾有青綺琴，愁來爲君揮。", "琴詩無別意，黄綠憂裳衣。", "昔作掌上珠，今逐駕下騑。", "珠藏不復媚，車行在觀旂。", "幸君且留連，知音世誠希。", "歲寒須見梅，何花耐凗溰。"]}