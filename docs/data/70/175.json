{"author": "薛季宣", "period": "宋", "type": "诗", "title": "菊冬榮", "paragraphs": ["時乎時乎，去去如車轂之運行。", "瞥然過目無留停，追隨無及不我待。", "東籬菊花無耗，迤邐真到陽冬始敷榮。", "落落離離𪿨礧，蔓衍布丘坂。", "碧爲之葉紫其莖，爭妍騁媚芬芳吐。", "如金如玉之繁英，含霜萬顆好顔色。", "節雖可尚時難并，惟重陽日月二九之嘉會。", "此時抱一符乾貞，年年閭里交相慶。", "賓朋相將相喚，携手登高陵。", "采茱插鬢款終日，揉挪碎蕊滿琖浮醁醽。", "乃今候遲閏冬孟，其如金烏自飛𩆊走𨁈。", "黄華從此後期拆，枉教陶令舒手望穿兩眼睛。", "殊不見甲茁與芽萌，花誠細事足多惜，時良不遇令我傷衷情。", "聖王作應五百歲，文昌歿既三千齡。", "中間賢君苦無輔，唐宗世民周宗榮。", "孔丘無位皆汲汲，到頭畢竟嗟無成。", "應如此花時來不吐穎，過期無用還叢生。", "叢生失時又無用，蹉跎畢世空冥冥。", "于嗟後聖不時作，使人雨淚雰零零。", "不如及花開，香醪但時傾。", "莫教花瘁後，有辜負花名。"]}