{"author": "王質", "period": "宋", "type": "诗", "title": "贈楊溥", "paragraphs": ["豐城何以多英賢，老杜曩有浮雲篇。", "名季友者天下傳，與吾偕出緱山仙。", "豫章尚有豐碑堅，萬古千秋不敢鎸。", "却距季友五百年，星辰不滅同其躔。", "致君逸氣常蹁躚，風后力牧參吾前。", "往往劍氣騰衝天，季者太阿仲龍泉。", "斗牛河漢光相鮮，雷煥安得知其然。", "西山北巖埋蒼烟，不及華陰玉井連。", "延津雙虬終蜿蜒，恨我不識張茂先。", "精神胡爲暗式乾，溥也疎骨粗繒纏。", "叩門剝啄音清圓，詢之與我生相聯。", "同在豐城南北廛，五行七曜難拘攣。", "瑶環沈隠塵埃邊，高談雄辯波潺湲。", "僂身縮手不敢揎，揚徐李呂紛蘭荃。", "雲溪獨造珞琭淵，此曹可收不可捐。", "康莊固有英豪潛，溥也可惜真酸寒。", "沙頭靜鷺清聯拳，松梢野鶴飄孤搴。", "合在林壑栖空禪，否則江湖烟雨舷，二者汝亦難當焉。", "斗米三錢汝萬錢，菜根墮葉如凝羶。", "他時六版無兩肩，枯蘆半席汝亦慳。", "我亦自笑骨迍邅，有時揮麈敲哀弦。", "汝談我命五者全，略與庚午相周旋。", "我忽大笑汝失言，魚水若得庚午權，豈肯草草爲江南。", "功成名遂飛翩翩，不作子房作仲連。", "澤州叔寶令人憐，長跪告別趨吳船。", "無缾無鉢何論氈，觚稜金鏡射玉璿。", "有見問者勿面謾，但實告之灰不然。", "別有一路非人寰，王癲來處從溪癲。", "狐蹤不入象王圈，馿乳難霑獅子涎。", "臨濟飽受黄檗鞭，三鞭躍上層霄顛。", "一喝一踏成平原，後來三傑勤演端。", "佛日霹靂天關三，足摇馿兒八角盤。", "駕雷驅電馳奔湍，明月堂中一覺眠。", "何時法鼓聲闐闐，今其去兮風方顛。", "大江茫茫雪滿川，蓴鱸興盡撐西帆。", "倘欲見我江淮堧，不在廬山則祖山。"]}