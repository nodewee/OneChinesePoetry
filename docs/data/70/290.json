{"author": "周孚", "period": "宋", "type": "诗", "title": "洪致遠屢來問詩作長句遺之", "paragraphs": ["君不見伯倫平生老閉關，祗有一頌留人間。", "懷鉛抱槧亦何益，惠子五車終不傳。", "我今所見蓋如此，堆案文書藏鼠矢。", "自知老境要灰心，却笑少時空血指。", "勞君日日來徵詩，試欲把筆心自疑。", "無鹽已老稍識恥，安敢唐突西施爲。", "古人作詩有成法，句欲圓轉字欲活。", "始循規矩後變化，如以金丹蛻凡骨。", "君試停杯參此語，莫笑前人用心苦。", "祗今孰是前輩詩，風漪作文君看取。"]}