{"author": "薛季宣", "period": "宋", "type": "诗", "title": "歸耕操", "paragraphs": ["我欲仁，違離二親。", "自我不見，于今十春。", "心雖不去，情不親。", "聞師教有年，子不曰夫，孝終立身而始事親。", "求仁斯得仁，事斯語足以窮吾年，歸耕乎休。", "歷山之下有良田，參來其誰芸，歸耕乎休。", "以一貫道者，吾夫子之言也。", "去不我留者，年也。", "不可得而再事者，親也。", "歸耕乎休，耒耜足以待豐年也。", "禾黍足以奉吾親也，樂道足以富吾仁也。", "歸耕乎休，如是夫豈食吾貧也。"]}