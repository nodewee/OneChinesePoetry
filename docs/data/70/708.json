{"author": "王質", "period": "宋", "type": "诗", "title": "寄題陸務觀漁隠", "paragraphs": ["漁隠漁隠在何方，海門潮白江沙黄。", "吾嘗袖手江之旁，西興草樹烟蒼蒼。", "欲往從之道阻長，波濤澎湃不敢航。", "仰觀河漢翔鷫鸘，安得與之俱頡頏。", "得非蘭亭會諸王，清湍茂竹聯崇岡。", "無乃鏡湖留知章，蘭蘅風露生寒凉。", "不然此地何鏗鏘，宿昔名勝沈光芒。", "俟今焜燿名方昌，恨不登時到侯鄉。", "循牆三匝徐升堂，觀山觀水觀松篁。", "以及魚鳥同徜徉，而俟南益仍西涼。", "青霄空闊橫參商，無繇交臂咨其詳。", "鴻雁同天不同行，愛而不見魂飛揚。", "夢從縣圃周扶桑，逢迎跪揖如平常。", "齒牙砰磕摇風霜，秦漢魏晉周隋唐。", "江河滾滾傾興亡，指畫所隠聲琅琅。", "歡喜奇特不可當，繼以驚愕懷慞惶。", "倏忽烟霧輕騰驤，徑跨越嶠超吳瀧。", "秦碑禹穴稽山陽，隠約中有神仙莊。", "申椒菌桂連沙棠，江蘺薜芷多同芳。", "春風澹沲秋風香，木蘭冠佩芙蓉裳。", "杉烟竹月無時荒，白蒲青荇春悠揚。", "秀似黄家雙井塘，雄如蘇老峨嵋江。", "冰壺雪甕涵瑶漿，夢回空闊嘹天篁。", "縹緲羽客搴雲纕，清都飛露寒侵腸。", "涕唾塵窟掀翻牀，俟其與世毋相忘。", "且爲清明開吉祥，蒼生環堵棲平康。", "是時桐渚尋嚴光，否則孺纓濯滄浪。", "不然楚竹然清湘，下乃汀花靜鳴榔。", "間騎麒麟翳鳳凰，玉京羣帝參翺翔。", "吾在風埃渺相望，大千世界空茫茫。"]}