{"author": "周孚", "period": "宋", "type": "诗", "title": "夜坐偶作", "paragraphs": ["霜風振枯條，掩戶日已夕。", "老屐不出游，畏此寒懔慄。", "挑燈對空爐，蟲聲喧四壁。", "翻書娛兩眥，渺渺玄霧隔。", "爬搔餘倦酲，城鼓聽歷歷。", "狸奴木上坐，相對成二客。", "殷勤謝爾曹，伴我此岑寂。", "干時悔前猛，學道飽新得。", "請看警露鶴，何似遇風鷁。", "懷情鬰不語，簷月已半仄。"]}