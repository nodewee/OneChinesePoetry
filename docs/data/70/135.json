{"author": "薛季宣", "period": "宋", "type": "诗", "title": "張村", "paragraphs": ["皇羲寂已久，澆俗無還淳。", "如何張村甿，杳杳全其真。", "豈不有妻孥，茅茨甘賤貧。", "豈不憚疲勞，務時勤耔耘。", "脫俗未爲貴，而今焉辟秦。", "青城足躋攀，那染龜城塵。", "枸杞薦盤蔬，殊非關養身。", "安常樂有餘，熙然阜長春。", "奚其壽而康，無知斯體仁。", "靜言逐臭夫，迷途少知津。", "猥云老人村，郊荒絕酸辛。", "筋骨由堅强，誰謂存其神。", "井蛙議滄溟，夫豈窺崖垠。", "作詩賦張村，逝將同野人。"]}