{"author": "薛季宣", "period": "宋", "type": "诗", "title": "自君之出矣", "paragraphs": ["自君之出矣，珠網弦箜篌。", "憔悴損容色，晨朝懶梳頭。", "頭上雙爵釵，脫髮應難留。", "因心持寄君，君還知意不。", "金以表妾心，釵能感君眸。", "長安多美人，陌巷多高樓。", "君如有兩意，持此買名謳。", "妾本侯家女，生平不解愁。", "十九爲君婦，如今幾回秋。", "生兒妾樣長，君方遠行遊。", "妾顔益以悴，君心日悠悠。", "方諸空有淚，圓月難爲鉤。", "死灰不復然，知君亦行休。", "寄言天地間，于以寫我憂。"]}