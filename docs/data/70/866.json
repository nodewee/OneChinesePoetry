{"author": "王質", "period": "宋", "type": "诗", "title": "挽虞丞相", "paragraphs": ["一德風雲會，千秋海嶽靈。", "中涵天度量，外峙玉儀形。", "人物如三代，文章似六經。", "嘉謀調藥石，偉望振雷霆。", "二水盤明鏡，三嵎揭秀屏。", "天心開俊傑，世路化畦町。", "采石交綏急，參謀攬轡停。", "舟中掬晉指，屋上建秦瓴。", "帝座憂回喜，邦人醉得醒。", "江聲鳴歷歷，圖畫儼亭亭。", "蜀道馳宣詔，函關寖啟扃。", "希文初遇呂，平仲卒逢丁。", "直北烟都歇，居東雨載零。", "野隨裴令綠，竹爲武公青。", "宇宙傾風采，朝廷遲典刑。", "三邊頻仗節，七府遍移廳。", "堅重車方軌，光新刃發硎。", "事融湯裏雪，物轉手中瓶。", "杞梓充庭茂，芝蘭滿甸馨。", "寶奩森漆栗，樂籠富參苓。", "幽士寧悲鵩，該儒總識鼮。", "輸懷情繾綣，接語步竛竮。", "巖壑多空帳，江湖少带笭。", "姚崇資倜儻，葛亮意丁寧。", "秀氣橫連霍，洪恩沇溢滎。", "德威馴虎兕，道力化蝗螟。", "烽燧寒邊堠，桑麻蔽遠坰。", "農熙牛𧥄𧥄，兵勁馬駉駉。", "雁澤寬心駐，龍沙側耳聽。", "檄囊停插羽，綸閣緩摇鈴。", "周廩仍多黍，堯階再産蓂。", "長楊荒御宿，茂草鞠虛囹。", "忽化雙林火，俄流五丈星。", "更生游佛國，中衛立仙庭。", "陵寢稽朝洛，王師寖度涇。", "蕭何雖鎮蜀，韓信未踰陘。", "鶴踞新華表，鯨歸舊紫溟。", "月明空皎皎，風遠但泠泠。", "蚤歲蒙推奬，多時備使令。", "盤餐傳舴艋，茵吐濺篁箳。", "追琢參羣玉，調和作五鯖。", "自從悲殄瘁，誰弗念伶俜。", "道路紆脩阻，音塵墮杳冥。", "口呿惟墨墨，頭點自惺惺。", "髮白心隨老，燈青目不瞑。", "有聲號井絡，無路挽車軨。", "睿意思元老，徽章播大廷。", "雲臺先鄧禹，烟閣重房齡。", "未解聯溫贊，何勞勒固銘。", "孫多騏驥骨，子悉鳳凰翎。", "生死雖無憾，哀榮不忍聆。", "一從雲隔漢，兩見水漫汀。", "飛夢風翻絮，浮生浪捲萍。", "西塵黯沈日，雙照淚熒熒。"]}