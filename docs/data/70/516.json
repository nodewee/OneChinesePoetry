{"author": "周孚", "period": "宋", "type": "诗", "title": "送劉元畸解官歸宣城兼問訊侍郎陳丈", "paragraphs": ["羣書諷誦不離口，君才豈止王季友。", "力探千載自青眼，智效一官今白首。", "三年拄頰京江上，車如雞栖馬如狗。", "旁人竊歎君則笑，一鬨從來有奇偶。", "椎鼓發船忽復去，聚散匆匆一翻手。", "涇川綠漲三百里，試脫征衣濯塵垢。", "人間至計只樗櫟，身外虛名本箕斗。", "君歸更問且過翁，富貴何如一杯酒。"]}