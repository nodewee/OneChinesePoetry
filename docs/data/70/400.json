{"author": "周孚", "period": "宋", "type": "诗", "title": "題朱德裕詩卷後丁元暉携來", "paragraphs": ["斯文久寒盟，袖手空歲月。", "緬懷建安初，絕歎永嘉末。", "逢君雲陽城，尚得慰饑渴。", "袖中百篇詩，與世殊軌轍。", "不補義山亡，可續浪仙絕。", "此言吾敢妄，老臂常九折。", "向來雖數見，邇者間何闊。", "髯丁亦吾黨，十載猶裋褐。", "賡酬得佳句，渠疐君則跋。", "窮途鬻滯貨，寒餓何自脫。", "信知丘壑願，不受軒冕奪。", "吾聞十五都，正以荆璧割。", "士價五羖皮，未售已白髮。", "大明輝中天，蔀屋未有察。", "君其混龍蝦，吾亦老獱獺。"]}