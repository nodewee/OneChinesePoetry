{"author": "薛季宣", "period": "宋", "type": "诗", "title": "春愁詩效玉川子", "paragraphs": ["春陰苦亡頼，巧解窮彫鎪。", "入我方寸間，釀成一百萬斛傷春愁。", "我欲挹此愁，寸田無地安愁芻。", "沃以一石五斗杜康酒，醉心還與愁爲謀。", "愁腸九轉疾車轂，擾擾萬緒何綢繆。", "愁思儻可織，爭奈百結不可紬。", "我與愁作惡，走上千尺高高樓。", "千尺遡雲漢，只見四極愁雲浮。", "都不見銅盤之日，缺月之鉤。", "此心莫與明，愁來壓人頭。", "逃形入冥室，關閉一已牢。", "周遮四壁間，羅幕密以綢。", "愁來無際畔，還能爲我添幽憂。", "我有龍文三尺之長劍，真剛不作繞指柔。", "匣以明月通天虹玉燭銀之寶室，可以陸剸犀象水斷潛伏之蛟虯。", "云昔黄帝軒轅氏，用斬銅頭鐵額橫行天下之蚩尤。", "擬將此劍斬愁斷，昏迷不見愁之喉。", "若士爲我言，子識愁意不。", "愁至不亡以，愁生有來由。", "閑愁不足計，空言學莊周。", "日中之景君莫避，處陰息景景不留。", "疾行嫌足音，不如莫行休。", "因知萬慮爲縈愁之繂，忘懷爲遣累之舟。", "歸來衲被蓋頭坐，從他鼻息鳴齁齁。", "取友造物先，汗漫相與遊。", "朝躋叫閶闔，夕駕棲丹丘。", "天公向我笑，金母爲我謳。", "酌我以瓊漿玉液朝陽沆瀣之濃齊，俾我眉壽長千秋。", "却欲强挽愁作伴，愁忽去我無處蹤跡尋行輈。", "惟有春華鬭春媚，一一蒨絢開明眸。", "又有平蕪綠野十百千萬頭鈍悶耕田牛，踏破南山特石頭。"]}