{"author": "周孚", "period": "宋", "type": "诗", "title": "次韻彥康", "paragraphs": ["讀書策新功，子久勗此課。", "蒲梢籋寒雲，了不見坎軻。", "深懷浹背恥，但欲袖手坐。", "新詩忽來辱，快讀起疲懦。", "還疑正始在，欲突黄初過。", "斯文未易到，吾黨真可賀。", "向來豫章法，政復如此作。", "鈕頭三寸澤，子質況黄稬。", "只今百尺的，已見一矢破。", "更期十載後，凜凜誰子奈。", "耆年日凋喪，我亦老寒餓。", "奇窮不自惜，乃復珍此貨。", "但恐黄禾空，子駒誰秣莝。"]}