{"author": "周孚", "period": "宋", "type": "诗", "title": "德裕久不見過賦此詩邀之", "paragraphs": ["頃年來卜西里居，知與吾子同枌榆。", "趙郎過我問信初，袖中售子所著書。", "短牋小字紛蚍蜉，我初讀之意魁梧。", "聞若不識深愧渠，驚風翩翩下履鳬。", "握手正自山澤癯，短人雖短才則殊。", "囊中錐見難須臾，如君精悍誰能如。", "反以一飯先老夫，窮年翰墨同染濡。", "當時此約何可渝，歲月忽忽霜生鬚。", "空房肺疾愁相如，跫然叩戶今則疎。", "斯文綴緝誰助余，顛沛望子一臂扶。", "前村雨足瓜芋區，向日敝廬新糞除。", "祝子來過勿躊躇，堆床敗簡翻蠹魚，共倒濁酒羹瓠壺。"]}