{"author": "周孚", "period": "宋", "type": "诗", "title": "追次米元章游焦山韻寄度上人", "paragraphs": ["一別幾晦朔，向絺今復裘。", "相思未能往，四序忽已周。", "緬惟君所廬，蒼波繞孤洲。", "枯筇支老病，嘗得一再遊。", "風軒納飛鳥，煙涯辨歸牛。", "舊游固在茲，慘慘增離憂。", "劇思脫塵累，去作十日留。", "枯桑號寒風，斷岸維敗舟。", "騎衡古有戒，誰復知我愁。", "遥瞻經行處，寒山卧蒼虬。", "惟子妙詞章，出語鯁不柔。", "向來晝澈輩，許子參其流。", "江山固自佳，況復更凜秋。", "玉唾疊箱籯，以暗未肯投。", "不應結綠價，敢以燕石讎。", "封題定何時，思子今白頭。"]}