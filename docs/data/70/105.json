{"author": "薛季宣", "period": "宋", "type": "诗", "title": "聞齊安雜詠板成從沈守求印蒙以爲贈", "paragraphs": ["軑縣西南弦子國，使君昭代文章伯。", "氣吞雲夢納東坡，心在江湖輕赤壁。", "月波蕩漾春山色，崢嶸洲草芊芊碧。", "政平訟簡暇居多，杖屨逍遥神自適。", "到眼風光看如畫，罨畫溪干舊遊者。", "高亭矗立畫不如，坐歗雲屏自天寫。", "使君好客非春申，一夔已足無餘人。", "哦詩五百盡清警，立使江山景物新。", "江山景物古來有，前賢相與天長久。", "近來百草漸埋沒，頼有此詩爲一剖。", "使君好善人如己，鋟板巾箱波遠邇。", "良知何獨此麻城，天下行聞爲商起。", "我拘官禁儃杭葦，跂望亭高衣带水。", "高唐想像賦神遊，遊客言詩詩信美。", "空書從學穆清風，得見異書人見同。", "解嘲不用潘邠老，祇在先生指顧中。"]}