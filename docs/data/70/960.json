{"author": "王質", "period": "宋", "type": "诗", "title": "栗里華陽窩辭 壺觴", "paragraphs": ["乾爲天兮爲圓，有時兮不然。", "醒復醒兮日月皆爲之右轉，醉復醉兮天勿爲之左旋。", "騖遐觀兮北睨，斂孤照兮南䀽。", "天下有道則庶人不議兮，夫何波浪之瀰漫。", "柯欒欒兮我眄，松蕭蕭兮我撫。", "阿衡去我兮已遠，我獨歌兮獨舞。", "化無輿兮曷乘，盡無宅兮曷歸。", "今茫茫兮何是，昨莽莽兮何非。"]}