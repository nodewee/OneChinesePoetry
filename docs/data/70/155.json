{"author": "薛季宣", "period": "宋", "type": "诗", "title": "明妃曲", "paragraphs": ["闕下烏雲暗黑旗，未央高會送將歸。", "天子傳觴從官勸，單于今正天驕兒。", "上林關鎖多芳菲，王嬙困睡花葳蕤。", "中人驚起道宣喚，和戎却自拚蛾眉。", "徘徊顧景傷春啼，秀色悞身生不知。", "工師萬死未足謝，丹青始信君難欺。", "冤莫冤兮長別離，盟莫渝兮徒自疑。", "氈車未免下宮殿，記得當年初入時。", "眉山淡掃雙螺垂，擬高門戶生光輝。", "姑姊提携父母送，不教含涕登丹墀。", "赭黄有淚濡龍衣，此身雖是觸事非。", "胡沙萬里少花木，胡中爭看真閼氏。", "言語不通心儘悲，琵琶琢就彈哀思。", "君門萬里不易到，檀槽撥斷商弦絲。", "窮寒絕塞人蹤稀，時有天邊霜雁飛。", "憑誰說與漢卿相，西施莫忘真元龜。"]}