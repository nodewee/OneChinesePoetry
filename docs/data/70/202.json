{"author": "薛季宣", "period": "宋", "type": "诗", "title": "汾亭操", "paragraphs": ["我思周道兮，適彼鎬京。", "遵逵孔直兮，踖踖其行。", "驅車潼華兮，草𦬇罥余。", "軸限河渭兮，濟無津梁。", "日銜山兮天欲夜，愁雲結兮不成雨。", "我心惻兮思故鄉，汾亭寂兮汾之陽。", "陶唐氏之遺風湣兮其若亡，睠吾徒兮狷或狂。", "振還轅兮去京邑，淚涂泥兮道猶澀。", "汾亭上兮有六世之遺書，野有田兮汾有魚，宵續經兮晝狎佃漁。", "闢闕里兮薙萊蕪，倡弦誦兮開羣儒。", "神交周孔兮獨樂有餘，神交周孔兮獨樂有餘。"]}