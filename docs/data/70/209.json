{"author": "薛季宣", "period": "宋", "type": "诗", "title": "外舅孫帥挽詩", "paragraphs": ["行誼推前輩，繄公學大成。", "博通行祕府，威德殷長城。", "筆力千均重，詞源三峽傾。", "懷珠飆躍浪，杖策穩登瀛。", "奇節爲繩直，危言襲鳳鳴。", "弦歌風四甸，領袖服諸生。", "任付即山鑄，章分煮海程。", "錢流邦貨重，利半國租贏。", "政抑豪民折，人知公道行。", "繡衣休直指，彤矢賜專征。", "劍戟森營壘，邊陲卧鼓鉦。", "正辭平楚獄，折簡罷蠻兵。", "治水防云固，爲魚患不萌。", "藴含荆玉潤，廉與蜀江清。", "流馬追前躅，輕裘擁後旌。", "鸞聲仍噦噦，蠅矢自營營。", "毋謂鏐金鑠，其如衡石平。", "功名書冊在，冠冕擲瓢輕。", "棠棣輝方韡，瓊瑰夢忽驚。", "人間傅說謝，天上歲星明。", "有美稱遺愛，無窮企令聲。", "淚碑兼陌祭，西蜀又南荆。"]}