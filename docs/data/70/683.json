{"author": "王質", "period": "宋", "type": "诗", "title": "留別陳阜卿", "paragraphs": ["巍巍堂堂陳豫章，身長五尺名八方。", "千鈞寶鼎薦禘嘗，百圍大木宜宮堂。", "迺者從之在建康，抉雲望見奎婁張。", "一言拓我萬里疆，眇視六合揮八荒。", "震靂雷電飛清霜，羣靈錯漠無晶光。", "天駟超逸奔絕韁，攙搶斂旗彫赤芒。", "鴻鵠之上日月旁，翩翩孤影摇蒼茫。", "大兒太史公子長，小兒元和韓侍郎。", "夔龍稷契伊傅姜，青天白日雁成行。", "眈眈我負千鍾囊，置在公前一鍼鋩。", "東齊南楚服晉强，而况胡沈梁江黄。", "今我不樂思還鄉，石頭渡口呼歸航。", "不獨別離多慨慷，時事關心神轉傷。", "一爲公歌臣馬良，黄塵蔽人聲不揚。", "公何時乎歸廟廊，土囊風怒於菟驤。", "煥發海藏龍宮藏，滿朝桂朮參芝香。", "三湔三釁我冠裳，隻輪小車兩僕將。", "不然扁舟下瀟湘，參差孤起橫滄浪。", "復欲淮南耕戰場，傍鋤春草卧斜陽。", "惠山樹石極葱蒼，儻來相對高僧房。"]}