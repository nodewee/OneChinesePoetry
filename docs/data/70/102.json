{"author": "薛季宣", "period": "宋", "type": "诗", "title": "中秋對月戲呈覓舉諸兄", "paragraphs": ["君不見決明混沌江之湄，含胎吸月懷清輝。", "圓浄唾將珠與璣，又不見明視中原雲月靜。", "跳擲回旋顧形影，生兒往往皆毛穎。", "由來逐物未忘機，勞生吞吐知惟時。", "觀美爲人奚以爲，獨坐金風塵慮省。", "皓月斜河星耿耿，草頭漙露侵膚冷。", "平生不解飲和歌，無人對月醉顔酡。", "月朗清秋奈月何，睡思朅來剛引領。", "林岫參差弄光景，不知月已沈西嶺。"]}