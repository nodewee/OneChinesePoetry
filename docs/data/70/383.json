{"author": "周孚", "period": "宋", "type": "诗", "title": "莫秋贈端甫", "paragraphs": ["長年無好懷，一病動辰浹。", "淒然清鏡中，衰鬢不勝鑷。", "自憐鬼見笑，甘受天所厭。", "坐令金石友，散作霜後葉。", "崔郎雕龍裔，翩翩古游俠。", "不忘平生言，經過頗稠疊。", "憶昨賦新詩，賈孟困凌躡。", "情高破天慳，語妙出月脅。", "老秋餘幾日，叢菊抱寒蝶。", "何時跫然來，一笑起衰薾。", "寒醅對梨棗，不惜倒箱笈。", "但恐食無魚，令君反彈鋏。"]}