{"author": "周孚", "period": "宋", "type": "诗", "title": "謝杜丈見過", "paragraphs": ["短章韻塤箎，大篇諧韶濩。", "詩中晏平仲，執鞭所欣慕。", "相望一水遠，匏繫未得去。", "軒車賁窮巷，閭里亦驚誤。", "向時蘇季子，嘗有過情譽。", "輕身先匹夫，豈不以渠故。", "茅簷一席地，坐語西日莫。", "袖中石鼎詩，未出吾已懼。", "十年風雅學，狹徑多窘步。", "譬如策駑跛，行此九折路。", "書須圯下得，禪有鼇山悟。", "祈公不惜口，更舉末後句。"]}