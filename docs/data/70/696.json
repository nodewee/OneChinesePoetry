{"author": "王質", "period": "宋", "type": "诗", "title": "遊楊氏園", "paragraphs": ["幽芳秀陰似琅琊，三四牛鳴通浣花。", "少陵醉卧元不死，强請起來殊更佳。", "向來娟娟隔秋水，誰與爲期同在此。", "德星分野到楊家，亦有致然非偶爾。", "蕭蕭騷騷詩韻寒，腷腷膊膊棋聲乾。", "澎澎湃湃酒波卷，便便旋旋茶眼翻。", "是日成都極炎熱，此堂陰風下濃雪。", "談端天地不支吾，筆下龍蛇爭撇挒。", "所恨江南在天末，隔天鴻雁難同飛。", "彭蠡洞庭隔烟水，他日豈不懷此時。", "他日安得如此時，楊家壁上更重題。"]}