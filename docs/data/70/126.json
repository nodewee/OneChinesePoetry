{"author": "薛季宣", "period": "宋", "type": "诗", "title": "謝王尉見贈龍溪集", "paragraphs": ["稔聞韻鄉名，不識韻鄉面。", "班班隠豹文，窺管時一見。", "譬彼闥婆城，尋逐滄流漩。", "聞韶在齊國，九奏何當變。", "王侯韻鄉人，少長居鄉縣。", "韻鄉指迷塗，貽我書一卷。", "森如入武庫，寶璧紛交薦。", "羣玉屣登臨，赫日吹風霰。", "家雞將野鶩，後素詩何絢。", "長安行即到，豈在臨淵羨。", "千金端不如，變色先生饌。", "從可狎江鷗，六籍居貫穿。"]}