{"author": "周孚", "period": "宋", "type": "诗", "title": "贈楊德雋", "paragraphs": ["頃年聞子名，蹀躞天馬駒。", "初疑但秦豪，豈料還魯儒。", "理當久騫騰，術業誰不如。", "尚淹惠文冠，更讀城旦書。", "一語不相應，屢捋猛虎須。", "長松表寒林，信與蘿蔦殊。", "塵埃堛胸次，一見氣少蘇。", "念子如孤雲，漠漠天一隅。", "骯髒固當爾，顛沛誰爲扶。", "子看獨鶴歸，睢盱有羣烏。", "勉旃太行路，勿令摧子車。"]}