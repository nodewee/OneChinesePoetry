{"author": "薛季宣", "period": "宋", "type": "诗", "title": "九奮 沈湘", "paragraphs": ["觀吾生兮何爲乎今之世，永悲傷兮耿耿夜長而鮮寐。", "臨清湘兮思逝無舟，倀欲行兮不濟。", "擬飛騰兮假羽翰于黄鵠，鵠已亡兮曾是余之能服。", "將解衣而下遊兮潛川不貫，懼射工之余中兮備蛟龍之芻豢。", "登衡山之嵯峨兮柏松委靡，怨飄風之怒狂兮害于物理。", "猨狖嘯侶兮上獲我冠，荆榛塞路兮下穿我履。", "望蒼梧兮將重華之云愬，巉九疑之不可辯兮又藐然其煙霧。", "殺竹枝而求淚班兮思二妃之榘度，哀靈脩之返無期兮蓀舍茲將安寓。", "首陽河瀆遠而不可適兮，視申子夷齊其有故。", "將從此汨羅之水兮，儻務成之或遇。", "悲女嬃之嬋媛兮，臨流而止余。", "涕滂沱兮，心悲江渚。", "念我獨兮，斯不可以久處。", "心如石而莫轉兮，吾其此介。", "與子別兮余將于邁，褰余衣兮不我止，蹈清泠兮余乃已。", "抱巨石兮懷沙，諶同流兮灝波。", "其窮幽兮眇眇，皇合德兮太皓。"]}