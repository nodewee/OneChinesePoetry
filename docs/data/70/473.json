{"author": "周孚", "period": "宋", "type": "诗", "title": "題游元著瀟湘晚景圖", "paragraphs": ["與翁家世俱東魯，不記翁遊曾到楚。", "看翁寫此六幅圖，怪翁筆力能如許。", "孤煙合處漁著村，老雁歸時帆入浦。", "丹楓翻翻江氣寒，莫雪初晴山月吐。", "杜陵野老經行處，度支病郎用心苦。", "惟翁妙思自暗同，楚玉何曾識神女。", "信知胸中著雲夢，不止豪端挾風雨。", "祇今小紙弄姿態，氣韻酸寒終愧古。", "蜀山秦樹各異狀，所向一律人笑汝。", "誰能爲證張與吳，十年此病翁今無。"]}