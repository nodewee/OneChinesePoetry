{"author": "薛季宣", "period": "宋", "type": "诗", "title": "鈞天曲", "paragraphs": ["清都太皇居，窈在冥冥間。", "神光貫中極，希微炯非煙。", "紫宸邃以虛，絳闕高于天。", "受職徠百靈，肅雍朝九寰。", "大饗通明殿，張樂玉京山。", "九奏感人心，萬舞形物先。", "谷神靄清唱，黔嬴撫鳴彈。", "緬彼世間音，下里何㛹娟。", "闐闐響雷鼓，蹁躚舉雲鬟。", "彗孛小垂手，日月兩彈丸。", "陽春假優裝，投霓忽高弦。", "壺矢一笑電，歌風發三嘆。", "呼吸成千塵，神仙詎長年。", "峨峨帝王都，積蘇浮九埏。", "簫韶間猗那，鬭蟻蚊雷喧。", "蟲沙與猿鶴，等細不足言。", "遺音寄五柳，海山學成連。"]}