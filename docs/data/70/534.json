{"author": "周孚", "period": "宋", "type": "诗", "title": "次韻奉答楊判官繼甫", "paragraphs": ["向君官昇今復滁，十年兩地無此儒。", "喧啾蹇吃方一區，君自鵠白渠自烏。", "士安門人有摯虞，斯文灰冷今復蘇。", "胸次與古真合符，鄙夫濩落世所無。", "逃禪政自縈瓠壺，豈有筆力凌三都。", "老傖人方笑玄謨，愧君清坐客歌呼。", "君才如魯我則邾，氣味莫間沂與洙。", "甲辰雖俱那得如，蒼髯直幹霜不枯。", "歸來破屋從繩樞，飛騰付君吾敢諛。"]}