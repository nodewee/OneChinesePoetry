{"author": "周孚", "period": "宋", "type": "诗", "title": "哭高伯庸", "paragraphs": ["晚雨澤叢艾，驚風倒枯松。", "蒼蒼固無神，此語疑可從。", "十年江南岸，與君每從容。", "披翻俱敗簡，登眺同老筇。", "平生毀譽半，意子陳元龍。", "方期萬里行，忽與二豎逢。", "哀音憶初聞，一慟幾摧胸。", "歲月逝不留，炎曦已成冬。", "惟昔在世日，最厚龐與龔。", "聯翩奇禍作，摧此西峙峰。", "淒然荷鋤地，誰復伴老慵。", "稚兒亦可憐，見我猶能恭。", "勿說山巨源，吾今愧渠儂。"]}