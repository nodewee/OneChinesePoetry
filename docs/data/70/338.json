{"author": "周孚", "period": "宋", "type": "诗", "title": "夜坐有懷", "paragraphs": ["衝風凜欲冰，積雪寒未掃。", "春光來何遲，雙鬢倏已老。", "悲吟北窗下，孤坐對參昴。", "不憂釜生魚，漫謂詩可飽。", "平生賞音人，團聚苦不早。", "陳翁氣金玉，蔡子文斧藻。", "倉皇一駭散，各適千里道。", "悠悠殘歲月，忽忽老懷抱。", "道腴雖自味，俗况固難好。", "無疑趙居士，欲剗佛殿草。"]}