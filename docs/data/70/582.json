{"author": "周孚", "period": "宋", "type": "诗", "title": "寄幼安", "paragraphs": ["送君城西原，春水今鑿冰。", "兩州灌瓜地，一往竟未能。", "衡門閉青苔，欲語誰復應。", "招邀西飛鴻，因得問寢興。", "向時金華翁，與君嘗伏膺。", "清談尚尊俎，高標忽丘陵。", "梁木果爾摧，天理安可憑。", "吾儕鬼揶揄，可但世所憎。", "霜風拉枯桑，囑君護茵憑。", "我病比復加，日飯那得升。", "殘年卧閭巷，盛事望友朋。", "得見君奮飛，吾甘老薪蒸。"]}