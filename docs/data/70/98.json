{"author": "薛季宣", "period": "宋", "type": "诗", "title": "和賈簿雪", "paragraphs": ["早起怪吾廬，去天才一尺。", "始疑大朴還，掩盡幾陳迹。", "比屋皆可封，列土班圭璧。", "照我爛輕明，却似初出日。", "仰頭不可見，恐是老鴉食。", "擬倩玉川子，叫閽聞帝席。", "穹壤合爲容，事乃非人力。", "心膽爲之寒，且退然枯荻。", "曲身今已直，促織休唧唧。", "此意可告客，苦乏鄭莊驛。", "履霜至堅冰，何當介如石。", "鵓鴣有逐婦，相從如娣姪。", "饑蹲苦樹顛，到夜無入室。", "自蠟登山屐，借問何所適。", "我亦無所適，皜皜期太乙。", "庶見太昊氏，鷁視剖我臆。"]}