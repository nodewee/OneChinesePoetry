{"author": "周孚", "period": "宋", "type": "诗", "title": "調官畢寄蘇四", "paragraphs": ["十年卧江漢，一旦別衡茆。", "聖澤霑膚寸，微材愧斗筲。", "明廷看丹鳳，幽壑憶神蛟。", "弱歲虛游渙，今年彊戰殽。", "當渠觸鋒矢，頼子續絃膠。", "膏馥雖資甫，酸寒未改郊。", "簡書行自縛，松桂不勝嘲。", "豈止慚聱叟，尤深笑石交。", "名駒猶伏櫪，病鶴反離巢。", "歎息幽貞吉，吾今負此爻。"]}