{"author": "吳融", "period": "唐", "type": "诗", "title": "祝風三十二韻", "paragraphs": ["我有二頃田，長洲東百里。", "環塗爲之區，積葑相連纚。", "松江流其旁，春夏多苦水。", "隄防苟不時，汎濫即無已。", "粤余病眠久，而復家無峙。", "田峻不勝荒，農功皆廢弛。", "他稼已如雲，我田方欲蒔。", "四際上通波，兼之葭與葦。", "是時立秋後，煙露浩淒矣。", "雖然遣畢功，萎約都無幾。", "如何海上風，連日從空起。", "似欲驅滄溟，來沃具區裏。", "噫嘻爾風師，吳中多豪士。", "囷倉過九年，一粒惜如死。", "糴賤兼糶貴，凶年翻大喜。", "只是疲羸苦，纔飢須易子。", "余仍轗軻者，進趨年二紀。", "秋不安一食，春不閑一晷。", "腸迴爲多別，骨瘦因積毀。", "咳唾莫逢人，揶揄空覩鬼。", "中又值干戈，遑遑常轉徙。", "故隱茅山西，今來笠澤涘。", "荒者不復尋，葺者還有以。", "將正陶令巾，又蓋姜肱被。", "不敢務有餘，有餘必驕鄙。", "所期免假匄，假匄多慚恥。", "驕鄙既不生，慚恥更能弭。", "自可致逍遙，無妨閱經史。", "吁余將四十，滿望秪如此。", "干澤尚多難，學稼茲復爾。", "窮達雖繫命，禍福生所履。", "天不飢死余，飄風當自止。"]}