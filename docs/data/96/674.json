{"author": "李沇", "period": "唐", "type": "诗", "title": "方響歌", "paragraphs": ["敲金扣石聲相凌，遙空冷靜天正澄。", "寶缾下井轆轤急，小娃弄索傷清冰。", "穿絲透管音未歇，迴風繞指驚泉咽。", "季倫怒擊珊瑚摧，靈芸整鬢步搖折。", "十六葉中侵素光，寒玲震月雜珮璫。", "雲和不覺罷餘怨，蓮峰一夜啼琴姜。", "急節寫商商恨促，秦愁越調逡巡足。", "夢入仙樓戛殘曲，飛霜稜稜上秋玉。"]}