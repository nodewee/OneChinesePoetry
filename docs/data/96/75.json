{"author": "韓偓", "period": "唐", "type": "诗", "title": "送人棄官入道", "paragraphs": ["仙李濃陰潤，皇枝密葉敷。", "俊才輕折桂，捷徑取紆朱。", "斷紲三清路，揚鞭五達衢。", "側身期破的，縮手待呼盧。", "社稷俄如綴，雄豪詎守株。", "忸怩非壯志，擺脫是良圖。", "塵土留難住，纓緌棄若無。", "冥心歸大道，回首笑吾徒。", "酒律應難忘，詩魔未肯徂。", "他年如拔宅，爲我指清都。"]}