{"author": "韓偓", "period": "唐", "type": "诗", "title": "贈吳顚尊師", "paragraphs": ["飲酒經何代，休糧度此生。", "跡應常自浼，顚亦強爲名。", "道若千釣重，身如一羽輕。", "毫釐分象緯，袒跣揖公卿。", "狗竇號光逸，漁陽裸禰衡。", "笑雷冬蟄震，巖電夜珠明。", "月魄侵簪冷，江光逼屐清。", "半酣思救世，一手擬扶傾。", "擊地嗟衰俗，看天貯不平。", "自緣懷氣義，可是計烹亨。", "議論通三教，年顏稱五更。", "老狂人不厭，密行鬼應驚。", "未識心相許，開襟語便誠。", "伊余常仗義，願拜十年兄。"]}