{"author": "吳融", "period": "唐", "type": "诗", "title": "和韓致光侍郎無題三首十四韻 一", "paragraphs": ["珠佩元消暑，犀簪自辟塵。", "揜燈容燕宿，開鏡待雞晨。", "去嬾都忘舊，來多未厭新。", "每逢憂是夢，長憶故延真。", "杏小雙圓壓，山濃兩點嚬。", "瘦難勝寶帶，輕欲馭飆輪。", "箆鳳金雕翼，釵魚玉鏤鱗。", "月明無睡夜，花落斷腸春。", "解舞何須楚，能箏可在秦。", "怯探同海底，稀遇極天津。", "綠柰攀宮豔，青梅弄嶺珍。", "管纖銀字咽，梭密錦書勻。", "厭勝還隨俗，無疑不避人。", "可憐三五夕，娬媚善爲鄰。"]}