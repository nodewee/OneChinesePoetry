{"author": "韓偓", "period": "唐", "type": "诗", "title": "無題 二", "paragraphs": ["碧瓦偏光日，紅簾不受塵。", "柳昏連綠野，花爛爍清晨。", "書密偷看數，情通破體新。", "明言終未實，暗祝始應真。", "枉道嫌偷藥，推誠鄙效顰。", "合成雲五色，宜作日中輪。", "照獸金塗爪，釵魚玉鏤鱗。", "渺瀰三島浪，平遠一樓春。", "墮髻還名壽，修蛾本姓秦。", "櫂尋聞犬洞，槎入飲牛津。", "麟脯隨重釀，霜華間八珍。", "錦囊霞彩爛，羅韤砑光勻。", "羞澀佯牽伴，嬌饒欲泥人。", "偷兒難捉搦，慎莫共比鄰。"]}