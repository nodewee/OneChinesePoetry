{"author": "吳融", "period": "唐", "type": "诗", "title": "贈方干處士歌", "paragraphs": ["把筆盡爲詩，何人敵夫子。", "句滿天下口，名聒天下耳。", "不識朝，不識市。", "曠逍遙，閑徙倚。", "一桮酒，無萬事。", "一葉舟，無千里。", "衣裳白雲，坐臥流水。", "霜落風高忽相憶，惠然見過留一夕。", "一夕聽吟十數篇，水榭林蘿爲岑寂。", "拂旦舍我亦不辭，攜筇徑去隨所適。", "隨所適，無處覓。", "雲半片，鶴一隻。"]}