{"author": "吳融", "period": "唐", "type": "诗", "title": "緜竹山四十韻", "paragraphs": ["緜竹東西隅，千峰勢相屬。", "崚嶒壓東巴，連延羅古蜀。", "方者露圭角，尖者鑽箭簇。", "引者蛾眉彎，斂者鳶肩縮。", "尾蟉青蛇盤，頸低玄兔伏。", "橫來突若奔，直上森如束。", "歲在作噩年，銅梁搖蠆毒。", "相國京兆公，九命來作牧。", "戎提虎僕毛，專奉狼頭纛。", "行府寄精廬，開窗對林麓。", "是時重陽後，天氣曠清肅。", "茲山昏曉開，一一在人目。", "霜空正泬寥，濃翠霏撲撲。", "披海出珊瑚，貼天堆碧玉。", "俄然陰霾作，城郭纔霢霂。", "絕頂已凝雪，晃朗開紅旭。", "初疑崑崙下，夭矯龍銜燭。", "亦似蓬萊巔，金銀臺疊蹙。", "紫霞或旁映，綺段鋪繁褥。", "晚照忽斜籠，赤城差斷續。", "又如煮吳鹽，萬萬盆初熟。", "又如濯楚練，千千匹未軸。", "又如水晶宮，蛟螭結川瀆。", "又如鐘乳洞，電雷開巖谷。", "丹青畫不成，造化供難足。", "合有羽衣人，飄颻曳煙躅。", "合有五色禽，叫嘯含仙曲。", "根雖限劒門，穴必通林屋。", "方諸滄海隔，欲去憂淪覆。", "羣玉縹緲間，未可量往復。", "何如當此境，終朝曠遐矚。", "往往草檄餘，吟哦思幽獨。", "早晚埽欃槍，笳鼓迎暢轂。", "休飛霹靂車，罷繫蝦蟆木。", "勒銘燕然山，萬代垂芬郁。", "然後恣逍遙，獨往羣麋鹿。", "不管安與危，不問榮與辱。", "但樂濠梁魚，豈怨鍾山鵠。", "紉蘭以圍腰，採芝將實腹。", "石牀須臥平，一任閑雲觸。"]}