{"author": "釋正覺", "period": "宋", "type": "诗", "title": "借雪竇韻送超然居士趙表之時在泐潭", "paragraphs": ["一口吸盡西江水，馬師家風擢然起。", "老龐俯伏嗣芳塵，古也今也誰如此。", "超然道與若人交，南遊浩意未相饒。", "風清骨秀眼寒碧，玉井冰壺凍不消。", "羌床孤卧凈名室，無住無依脫虛溢。", "淵然一默乃全提，不二門開肖當日。", "佛事圓來作歸想，出門歧路平如掌。", "到家兒女獨圞頭，相對無言得真賞。"]}