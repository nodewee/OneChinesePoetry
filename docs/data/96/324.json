{"author": "韓偓", "period": "唐", "type": "诗", "title": "春悶偶成十二韻", "paragraphs": ["阡陌懸雲壤，闌畦隔艾芝。", "路遙行雨嬾，河闊過橋遲。", "雁足應難達，狐蹤浪得疑。", "謝鯤吟未廢，張碩夢堪思。", "有意通情處，無言攏鬢時。", "格高歸斂笑，歌怨在顰眉。", "醉後金蟬重，歡餘玉燕敧。", "素姿凌白柰，圓頰誚紅棃。", "粉字題花筆，香牋詠柳詩。", "繡窗攜手約，芳草蹋青期。", "別淚開泉脈，春愁罥藕絲。", "相思不相信，幽恨更誰知。"]}