{"author": "吳融", "period": "唐", "type": "诗", "title": "和睦州盧中丞題茅堂十韻", "paragraphs": ["有士當今重，忘情自古稀。", "獨開青嶂路，閑掩白雲扉。", "石累千層險，泉分一帶微。", "棟危猨競下，簷迥鳥爭歸。", "煙冷茶鐺靜，波香蘭舸飛。", "好移鍾阜蓼，莫種首陽薇。", "樹密含輕霧，川空漾薄暉。", "芝泥看只捧，蕙帶且休圍。", "東郭鄰穿履，西林近衲衣。", "瓊瑤一百字，千古見清機。"]}