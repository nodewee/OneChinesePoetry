{"author": "吳融", "period": "唐", "type": "诗", "title": "贈廣利大師歌", "paragraphs": ["化人之心固甚難，自化之心更不易。", "化人可以程限之，自化元須有其志。", "在心爲志者何人，今日得之於廣利。", "三十年前識師初，正見把筆學草書。", "崩雲落日千萬狀，隨手變化生空虛。", "海北天南幾回別，每見書蹤轉奇絕。", "近來兼解作歌詩，言語明快有氣骨。", "堅如百鍊鋼，挺特不可屈。", "又如千里馬，脫韁飛滅沒。", "好是不雕刻，縱橫衝口發。", "昨來示我十餘篇，詠殺江南風與月。", "乃知性是天，習是人。", "莫輕河邊羖䍽，飛作天上麒麟。", "但日新，又日新。", "李太白，非通神。"]}