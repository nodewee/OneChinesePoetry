{"author": "吳融", "period": "唐", "type": "诗", "title": "三峰府內矮柏十韻", "paragraphs": ["擢秀依黃閣，移根自碧岑。", "周圍雖合抱，直上豈盈尋。", "遠砌行窺頂，當庭坐庇陰。", "短堪驚衆木，高已讓他林。", "日轉無長影，風回有細音。", "不容蘿蔦附，只耐雪霜侵。", "玉帳籠應匝，牙旗倚更禁。", "葉低宜拂席，枝褭易抽簪。", "綠澗支離久，朱門掩映深。", "何須一千丈，方有歲寒心。"]}