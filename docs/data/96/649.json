{"author": "吳融", "period": "唐", "type": "诗", "title": "平望蚊子二十六韻", "paragraphs": ["天下有蚊子，候夜噆人膚。", "平望有蚊子，白晝來相屠。", "不避風與雨，羣飛出菰蒲。", "擾擾蔽天黑，雷然隨舳艫。", "利嘴入人肉，微形紅且濡。", "振蓬亦不懼，至死貪膏腴。", "舟人敢停棹，陸者亦疾趨。", "南北百餘里，畏之如虎貙。", "噫嘻天地間，萬物各有殊。", "陽者陽爲伍，陰者陰爲徒。", "蚊蚋是陰物，夜從喧牆隅。", "如何正曦赫，吞噬當通衢。", "人筋爲爾斷，人力爲爾枯。", "衣巾穢且甚，盤饌腥有餘。", "豈是陽德衰，不能使消除。", "豈是有主者，此鄉宜毒荼。", "吾聞蛇能螫，避之則無虞。", "吾聞蠆有毒，見之可疾驅。", "唯是此蚊子，逢人皆病諸。", "江南夏景好，水木多蕭疎。", "此中震澤路，風月彌清虛。", "前後幾來往，襟懷曾未舒。", "朝既蒙襞積，夜仍跧蘧蒢。", "雖然好吟嘯，其奈難踟蹰。", "人生有不便，天意當何如。", "誰能假羽翼，直上言紅鑪。"]}