{"author": "吳融", "period": "唐", "type": "诗", "title": "和嚴諫議蕭山廟十韻", "paragraphs": ["澤國瞻遺廟，雲韶仰舊名。", "一隅連障影，千仞落泉聲。", "老狖尋危棟，秋蛇束畫楹。", "路長資稅駕，歲儉絕豐盛。", "默默雖難測，昭昭本至平。", "豈知遷去客，自有復來兵。", "美舜歌徒作，欺堯犬正獰。", "近兼聞順動，敢復怨徂征。", "日出天須霽，風休海自清。", "肺腸無處說，一爲啓聰明。"]}