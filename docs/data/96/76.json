{"author": "韓偓", "period": "唐", "type": "诗", "title": "感事三十四韻", "paragraphs": ["紫殿承恩歲，金鑾入直年。", "人歸三島路，日過八花塼。", "鴛鷺皆迴席，臯夔亦慕羶。", "慶霄舒羽翼，塵世有神仙。", "雖遇河清聖，慙非岳降賢。", "皇慈容散拙，公議逼陶甄。", "江總參文會，陳暄侍狎筵。", "腐儒親帝座，太史認星躔。", "側弁聆神算，濡毫俟密宣。", "宮司持玉研，書省擘香箋。", "唯理心無黨，憐才膝屢前。", "焦勞皆實錄，宵旰豈虛傳。", "始議新堯曆，將期整舜弦。", "去梯言必盡，仄席意彌堅。", "上相思懲惡，中人詎省愆。", "鹿窮唯觝觸，兔急且㺦猭。", "本是謀賒死，因之致劫遷。", "氛霾言下合，日月暗中懸。", "恭顯誠甘罪，韋平亦恃權。", "畏聞巢幕險，寧寤積薪然。", "諒直尋鉗口，奸纖益比肩。", "晉讒終不解，魯瘠竟難痊。", "秪擬誅黃皓，何曾識霸先。", "嗾獒飜醜正，養虎欲求全。", "萬乘煙塵裏，千官劒戟邊。", "斗魁當北坼，地軸向西偏。", "袁董非徒爾，師昭豈偶然。", "中原成劫火，東海遂桑田。", "濺血慙嵇紹，遲行笑褚淵。", "四夷同效順，一命敢虛捐。", "山岳還青聳，穹蒼舊碧鮮。", "獨夫長啜泣，多士已忘筌。", "鬱鬱空狂叫，微微幾病癲。", "丹梯倚寥廓，終去問青天。"]}