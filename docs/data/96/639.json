{"author": "吳融", "period": "唐", "type": "诗", "title": "贈李長史歌", "paragraphs": ["危欄壓溪溪澹碧，翠褭紅飄鶯寂寂。", "此日長亭愴別離，座中忽遇吹蘆客。", "雙攘輕袖當高軒，含商吐羽凌非煙。", "初疑一百尺瀑布，八九月落香爐巔。", "又似鮫人爲客罷，迸淚成珠玉盤瀉。", "碧珊瑚碎震澤中，金鋃鐺撼龜山下。", "鏗訇揭調初驚人，幽咽細聲還感神。", "紫鳳將雛叫山月，玄兔喪子啼江春。", "咨嗟長史出人藝，如何值此艱難際。", "可中長似承平基，肯將此爲閑人吹。", "不是東城射雉處，即應南苑鬬雞時。", "白櫻桃熟每先賞，紅芍藥開長有詩。", "賣珠曾被武皇問，薰香不怕賈公知。", "今來流落一何苦，江南江北九寒暑。", "翠華猶在橐泉中，一曲梁州淚如雨。", "長史長史聽我語，從來藝絕多失所。", "羅君贈君兩首詩，半是悲君半自悲。"]}