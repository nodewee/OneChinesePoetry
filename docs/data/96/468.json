{"author": "吳融", "period": "唐", "type": "诗", "title": "和韓致光侍郎無題三首十四韻 二", "paragraphs": ["舞轉輕輕雪，歌霏漠漠塵。", "漫遊多卜夜，慵起不知晨。", "玉箸和妝裛，金蓮逐步新。", "鳳笙追北里，鶴馭訪南真。", "有恨都無語，非愁亦有嚬。", "戲應過蚌浦，飛合入蟾輪。", "杯樣成言鳥，梳文解臥鱗。", "逢迎大堤晚，離別洞庭春。", "似玉曾誇趙，如雲不讓秦。", "錦收花上露，珠引月中津。", "木爲連枝貴，禽因比翼珍。", "萬峰酥點薄，五色繡妝勻。", "獺髓求魚客，鮫綃托海人。", "寸腸誰與達，洞府四無鄰。"]}