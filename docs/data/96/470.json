{"author": "吳融", "period": "唐", "type": "诗", "title": "倒次元韻", "paragraphs": ["南陌來尋伴，東城去卜鄰。", "生憎無賴客，死憶有情人。", "似束腰支細，如描髮彩勻。", "黃鸝裁帽貴，紫燕刻釵珍。", "身近從淄右，家元接觀津。", "雨臺誰屬楚，花洞不知秦。", "淚滴空牀冷，妝濃滿鏡春。", "枕涼欹琥珀，簟潔展麒麟。", "茂苑廊千步，昭陽扇九輪。", "陽城迷處笑，京兆畫時嚬。", "魚子封牋短，蠅頭學字真。", "易判期已遠，難諱事還新。", "艇子愁衝夜，驪駒怕拂晨。", "如何斷岐路，免得見行塵。"]}