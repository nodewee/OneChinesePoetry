{"author": "吳融", "period": "唐", "type": "诗", "title": "即席十韻", "paragraphs": ["住處方窺宋，平生未嫁盧。", "暖金輕鑄骨，寒玉細凝膚。", "妬蜨長成伴，傷鸞耐得孤。", "城堪迷下蔡，臺合上姑蘇。", "弄眼難降柳，含茸欲鬬蒲。", "生涼雲母扇，直夜博山爐。", "翡翠交妝鏡，鴛鴦入畫圖。", "無心同石轉，有淚約泉枯。", "猨渴應須見，鷹飢秪待呼。", "銀河正清淺，霓節過來無。"]}