{"author": "吳融", "period": "唐", "type": "诗", "title": "箇人三十韻", "paragraphs": ["嫋嫋復盈盈，何年墜玉京。", "見人還道姓，羞客不稱名。", "故事諳金谷，新居近石城。", "臉橫秋水溢，眉拂遠山晴。", "粉薄塗雲母，簪寒篸水晶。", "催來兩槳送，怕起五絲縈。", "髻學盤桓綰，牀依宛轉成。", "博山凝霧重，油壁隱車輕。", "額點梅花樣，心通棘刺情。", "搔頭邀顧遇，約指到平生。", "魚網徐徐襞，螺巵淺淺傾。", "芙蓉褥已展，荳蔻水休更。", "趙女憐膠膩，丁娘愛燭明。", "炷香龍薦腦，辟魘虎輸精。", "管咽參差韻，弦嘈倰僜聲。", "花殘春寂寂，月落漏丁丁。", "柳絮聯章敏，椒花屬思清。", "剪羅成彩字，銷蠟脫珠纓。", "邂逅當投珮，難難莫拊楹。", "熨來身熱定，舐得面痕平。", "匣鏡金螭怒，簾旌繡獸獰。", "頸長堪鶴並，腰細任蜂爭。", "滴淚泉饒竭，論心石未貞。", "必雙成鳳去，豈獨化蟬鳴。", "書遠腸空斷，樓高膽易驚。", "數錢紅帶結，鬬草蒨裙盛。", "䘧柳闌干小，侵波略彴橫。", "夜愁遙寄鴈，曉夢半和鶯。", "翼秪思鶼比，根長羨藕幷。", "可憐衣帶緩，休賦重行行。"]}