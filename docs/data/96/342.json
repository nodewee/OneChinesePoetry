{"author": "韓偓", "period": "唐", "type": "诗", "title": "倒押前韻", "paragraphs": ["白下同歸路，烏衣枉作鄰。", "珮聲猶隔箔，香氣已迎人。", "酒勸杯須滿，書羞字不勻。", "歌憐黃竹怨，味實碧桃珍。", "翦燭非良策，當關是要津。", "東阿初度洛，楊惲舊家秦。", "粉化橫波溢，衫輕曉霧春。", "鵶黃雙鳳翅，麝月半魚鱗。", "別袂飜如浪，迴腸轉似輪。", "後期纔注脚，前事又含顰。", "縱有才難詠，寧無畫逼真。", "天香聞更有，瓊樹見長新。", "鬬草常更僕，迷鬮誤達晨。", "齅花判不得，檀注惹風塵。"]}