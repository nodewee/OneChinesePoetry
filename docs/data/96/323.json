{"author": "韓偓", "period": "唐", "type": "诗", "title": "厭花落", "paragraphs": ["厭花落，人寂寞。", "果樹陰成燕翅齊，西園永日閑高閣。", "後堂夾簾愁不卷，低頭悶把衣襟撚。", "忽然事到心中來，四肢嬌入茸茸眼。", "也曾同在華堂宴，佯佯攏鬢偷迴面。", "半醉狂心忍不禁，分明一任傍人見。", "書中說却平生事，猶疑未滿情郎意。", "錦囊封了又重開，夜深窗下燒紅紙。", "紅紙千張言不盡，至誠無語傳心印。", "但得鴛鴦枕臂眠，也任時光都一瞬。"]}