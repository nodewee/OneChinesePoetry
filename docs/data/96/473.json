{"author": "吳融", "period": "唐", "type": "诗", "title": "追詠棠梨花十韻", "paragraphs": ["蜀地從來勝，棠梨第一花。", "更應無軟弱，別自有妍華。", "不貴綃爲霧，難降綺作霞。", "移須歸紫府，駐合餌丹砂。", "密映彈琴宅，深藏賣酒家。", "夜宜紅蠟照，春稱錦筵遮。", "連廟魂棲望，飄江字繞巴。", "未饒酥點薄，兼妬雪飛斜。", "舊賞三年斷，新期萬里賒。", "長安如種得，誰定牡丹誇。"]}