{"author": "吳融", "period": "唐", "type": "诗", "title": "赴闕次留獻荆南成相公三十韻", "paragraphs": ["分閫兼文德，持衡有武功。", "荆南知獨去，海內更誰同。", "拔地孤峰秀，當天一鶚雄。", "雲生五色筆，月吐六鈞弓。", "骨格凌秋聳，心源見底空。", "神清飡沆瀣，氣逸飲洪濛。", "臨事成奇策，全身仗至忠。", "解鞍欺李廣，煮弩笑臧洪。", "往昔逢多難，來茲故統戎。", "卓旗雲夢澤，撲火細腰宮。", "鏟土樓臺搆，連江雉堞籠。", "似平鋪掌上，疑湧出壺中。", "豈是勞人力，寧因役鬼工。", "本遺三戶在，今匝萬家通。", "畫舸橫青雀，危檣列綵虹。", "席飛巫峽雨，袖拂宋亭風。", "塲廣盤毬子，池閑引釣筒。", "禮賢金璧賤，煦物雪霜融。", "酒滿梁塵動，棊殘漏滴終。", "儉常資澹靜，貴絕恃穹崇。", "唯要臣誠顯，那求帝渥隆。", "甘棠名異奭，大樹姓非馮。", "自念爲遷客，方諧謁上公。", "痛知遭止棘，頻歎委飄蓬。", "借宅誅茅綠，分囷指粟紅。", "只慚燕館盛，寧覺阮途窮。", "渙汗霑明主，滄浪別釣翁。", "去曾憂塞馬，歸欲逐邊鴻。", "積感深於海，銜恩重極嵩。", "行行柳門路，回首下離東。"]}