{"author": "吳融", "period": "唐", "type": "诗", "title": "太湖石歌", "paragraphs": ["洞庭山下湖波碧，波中萬古生幽石。", "鐵索千尋取得來，奇形怪狀誰能識。", "初疑朝家正人立，又如戰士方狙擊。", "又如防風死後骨，又如於菟活時額。", "又如成人楓，又如害癭柏。", "雨過上停泓，風來中有隙。", "想得沈潛水府時，興雲出雨蟠蛟螭。", "今來硉矹林庭上，長恐忽然生白浪。", "用時應不稱媧皇，將去也堪隨博望。", "噫嘻爾石好憑依，幸有方池幷釣磯。", "小山叢桂且爲伴，鍾阜白雲長自歸。", "何必豪家甲第裏，玉闌干畔爭光輝。", "一朝荆棘忽流落，何異綺羅雲雨飛。"]}