{"author": "吳融", "period": "唐", "type": "诗", "title": "賦雪十韻", "paragraphs": ["雨凍輕輕下，風乹淅淅吹。", "喜勝花發處，驚似客來時。", "河靜膠行棹，巖空響折枝。", "終無鷓鴣識，先有鶺鴒知。", "馬勢晨爭急，鵰聲晚更飢。", "替霜嚴柏署，藏月上龍墀。", "百尺樓堪倚，千錢酒要追。", "朝歸紫閣早，漏出建章遲。", "臘候何曾爽，春工是所資。", "遙知故溪柳，排比萬條絲。"]}