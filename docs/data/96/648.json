{"author": "吳融", "period": "唐", "type": "诗", "title": "題畫柏", "paragraphs": ["不得月中桂，轉思陵上柏。", "閑取畫圖看，煩紆果冰釋。", "桂生在青冥，萬古煙霧隔。", "下蔭玄兔窟，上暎嫦娥魄。", "圓缺且不常，高低圖難測。", "若非假羽翰，折攀何由得。", "天遠眼虛穿，夜闌頭自白。", "未知陵上柏，一定不移易。", "有意兼松茂，無情從麝食。", "不在是非間，與人爲憤激。", "他年上縑素，今日懸屋壁。", "靈怪不可知，風雨疑來逼。", "明朝歸故園，唯此同所適。", "回首寄團枝，無勞惠消息。"]}