{"author": "吴文英", "period": null, "type": "词", "title": "江南春・秋风清", "paragraphs": ["风响牙签，云寒古砚，芳铭犹在棠笏。", "秋床听雨，妙谢庭、春早吟笔。", "城市喧鸣辙。", "清溪上、小山秀洁。", "便向此。", "搜松访石，葺屋营花，红尘远避风月。", "瞿塘路，随汉节。", "记羽扇纶巾，气凌诸葛。", "青天万里，料漫忆、莼丝鲈雪。", "车马从休歇。", "荣华事、醉歌耳熟。", "天与此翁，芳芷嘉名，纫兰佩兮琼玦。"]}