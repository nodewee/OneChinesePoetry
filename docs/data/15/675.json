{"author": "周格非", "period": null, "type": "词", "title": "绿头鸭・多丽", "paragraphs": ["陇头泉，未到陇下轻分。", "一声声、凄凉呜咽，岂堪侧耳重闻。", "细思量、那时携手，画楼高、帘幕黄昏。", "月不长圆，云多轻散，天应偏妒有情人。", "自别後、小窗幽院，无处不消魂。", "罗衣上，残妆未减，犹带啼痕。", "自一从、瓶沈簪折，杳知欲见无因。", "也浑疑、事如春梦，又只愁、人是朝云。", "破境分来，朱弦断後，不堪独自对芳樽。", "试与问，多才谁更，匹配得文君。", "须知道，东阳瘦损，不为伤春。"]}