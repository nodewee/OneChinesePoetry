{"author": "李弥逊", "period": null, "type": "词", "title": "花心动", "paragraphs": ["红日当楼，绣屏开、风舞花随步。", "绛拂佩兰，香染妆梅，彷佛紫烟真侣。", "雪消池馆年年会，玻璃泛、小槽新注。", "弄箫语。", "云未彻，暖回芳树。", "瑶检曾寿缕。", "好系日萦春，驭鸾深驻。", "桂殿影寒，蓬山波阔，未似彩衣庭户。", "坐看鹤鬓云来戏，重重拜、天阶雨露。", "纵游处。", "人间遍寻洞府。"]}