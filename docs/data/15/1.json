{"author": "林正大", "period": null, "type": "词", "title": "摸鱼儿", "paragraphs": ["泛松江、水遥山碧，清寒微动秋浦。", "霜云霁色横无际，别鹄惊鸿无数。", "朝又暮。", "听牧笛长吹，隐隐渔榔度。", "骚人才子。", "既览物兴怀，浮游尘外，啸傲剧清思。", "人间世。", "扰扰荣途要路。", "瀛洲琼馆安所。", "轩裳何似渔蓑兴，萧散龙游鹤渚。", "须归去。", "办双桨孤帆，云月和烟雨。", "江湖伴侣。", "趁社橘初黄，汀葭馀翠，成我莼鲈趣。"]}