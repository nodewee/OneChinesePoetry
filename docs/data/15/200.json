{"author": "王之道", "period": null, "type": "词", "title": "凤箫吟・芳草", "paragraphs": ["雨溟蒙。", "年年今日，农夫共卜新丰。", "登高随处好，银瓶突兀，南峙对三公。", "真珠漙露菊，更芙蓉、照水匀红。", "但华发衰颜，不堪频鉴青铜。", "相逢。", "行藏休借问，且徘徊、目送飞鸿。", "十年湖海，千里云山，几番残照凄风。", "蟹螯粗似臂，金英碎、琥珀香浓。", "请细读离骚，为君一饮千锺。"]}