{"author": "张纲", "period": null, "type": "词", "title": "绿头鸭・多丽", "paragraphs": ["敛晴烟。", "桂花如水轻寒。", "宴中秋、朋簪来会，满筵绿鬓朱颜。", "罄尊、兴吞海量，妙歌吹、声彻云端。", "独念衰残，强陪欢笑，恍然感旧觉悲酸。", "功名志，黄梁晓梦，老去奈何天。", "休追悔，天应教人，赢取身闲。", "想娥、情郎如旧，也须知我贪欢。", "奈潘鬓、霜蓬渐满，况沈腰、革带频宽。", "月有重圆，人谁长健，一回相见一回难。", "王夫子，看君风度，何不早弹冠。", "莫学我，年年对月，扶病江干。"]}