{"author": "吴文英", "period": null, "type": "词", "title": "花犯", "paragraphs": ["翦横枝，清溪分影，修然空镜晓。", "小窗春到。", "怜夜冷孀娥，相伴孤照。", "古苔泪锁霜千点，苍华人共老。", "料浅雪、黄昏驿路，飞香遗冻草。", "行云梦中认琼娘，冰肌瘦，窈窕风前纤缟。", "残醉醒，屏山外、翠禽声小。", "寒泉贮、绀壶渐暖，年事对、青灯惊换了。", "但恐舞、一帘胡蝶，玉龙吹又杳。"]}