{"author": "林正大", "period": null, "type": "词", "title": "酹江月・念奴娇", "paragraphs": ["杏花春晚，散馀芳、著处萦帘穿箔。", "唤起幽人明月夜，步月褰衣行乐。", "置酒花前，清香争发，雪挽长条落。", "山城薄酒，共君一笑同酌。", "且须眼底柔英，尊中清影，放待杯行数。", "莫道洞箫声断处，月落杯空牢寞。", "只恐明朝，残红栖绿，卷地东风恶。", "更须来岁，花时携酒寻约。"]}