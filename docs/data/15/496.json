{"author": "吴文英", "period": null, "type": "词", "title": "花犯", "paragraphs": ["小娉婷，清铅素靥，蜂黄暗偷晕。", "翠翘敧鬓。", "昨夜冷中庭，月下相认。", "睡浓更苦凄风紧。", "惊回心未稳。", "送晓色、一壶葱茜，才知花梦准。", "湘娥化作此幽芳，凌波路，古岸云沙遗恨。", "临砌影，寒香乱、冻梅藏韵。", "熏炉畔、旋移傍枕，还又见、玉人垂绀鬒。", "料唤赏、清华池馆，台杯须满引。"]}