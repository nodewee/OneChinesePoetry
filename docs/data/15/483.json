{"author": "魏了翁", "period": null, "type": "词", "title": "水龙吟", "paragraphs": ["阑风长雨连霄，昨朝晴色随轩骤。", "松声花气，江烟浦树，如相迎候。", "山送青来，僧随麦去，山为吾有。", "更支筇直上，薜萝深处，云垂幄、藓成甃。", "未至相如独後。", "对山尊、劝酬多又。", "记曾犯雪，重来已是，绿肥红瘦。", "好语时闻，忧端未歇，倚风搔首。", "谩持觞自慰，冰山安在，此山如旧。"]}