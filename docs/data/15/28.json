{"author": "洪咨夔", "period": null, "type": "词", "title": "念奴娇", "paragraphs": ["光风霁月，信行窝到处，人间天上。", "一笑唤回新造化，满眼翠舒红放。", "脑後功名，脚跟富贵，梦断春旗仗。", "辐巾萧散，任他虮虱龙象。", "正是杨柳初眠，海棠半睡，锦绣天开障。", "鹤骨松筋年望八，得醉不妨澜浪，节过烧灯，时催修禊，迎面韶华荡。", "宗文扶著，问翁马首何向。"]}