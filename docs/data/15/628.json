{"author": "李纲", "period": null, "type": "词", "title": "水龙吟", "paragraphs": ["际天云海无涯，径从一叶舟中渡。", "天容海色，浪平风稳，何尝有飓。", "鳞甲千山，笙镛群籁，了无遮护。", "笑读君佳阕，追寻往事，须信道、忘来去。", "闻说钓鲸公子，为才名、鹗书交举。", "高怀澹泊，柏台兰省，留连莫住。", "万里闽山，不从海道，寄声何处。", "怅七年契阔，无因握手，与开怀语。"]}