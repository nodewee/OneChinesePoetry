{"author": "李纲", "period": null, "type": "词", "title": "水龙吟", "paragraphs": ["汉家炎运中微，坐令闰位馀分据。", "南阳自有，真人膺历，龙翔虎步。", "初起昆城，旋驱乌合，块然当路。", "想莽军百万，旌旗千里，应道是、探囊取。", "豁达刘郎大度。", "对勍敌、安恬无惧。", "提兵夹击，声喧天壤，雷风借助。", "虎豹哀嗥，戈鋋委地，一时休去。", "早复收旧物，扫清氛祲，作中兴主。"]}