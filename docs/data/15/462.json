{"author": "高观国", "period": null, "type": "词", "title": "酹江月・念奴娇", "paragraphs": ["万岩灵秀，拱崇台飞观，凭陵千尺。", "清磬一声帘幕冷，无复宫娃消息。", "响屉廊空，采香径古，尘土成遗迹。", "石闲松老，断云空锁愁寂。", "专宠谁比轻颦，楚腰吴艳，一笑无颜色。", "风月荒凉罗绮梦，输与扁舟归客。", "舞阕歌残，国倾人去，青草埋香骨。", "五湖波淼，远空依旧涵碧。"]}