{"author": "李纲", "period": null, "type": "词", "title": "喜迁莺", "paragraphs": ["江天霜晓。", "对万顷雪浪，云涛弥渺。", "远岫参差，烟树微茫，阅尽往来人老。", "浅沙别浦极望，满目馀霞残照。", "暮云敛，放一轮明月，窥人怀抱。", "杳杳。", "千里恨，玉人一别，梦断无音耗。", "手拈江梅，枝头春信，欲寄算应难到。", "画船片帆浮碧，更值风高波浩。", "几时得向尊前，销却许多烦恼。"]}