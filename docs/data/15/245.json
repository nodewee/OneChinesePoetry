{"author": "曹勋", "period": null, "type": "词", "title": "沁园春", "paragraphs": ["浓绿交阴，脆圆经雨，夏景正新。", "遽紫泥封检，红幢建钺，飘然吹起，一片闲云。", "禁殿趋班，玉音亲诏，并遣皇华通宝邻。", "凌歊去，任重霄温暑，万里风薰。", "炎曦正斡天钧。", "更午气均齐天地根。", "运至精感化，千和万合，涤堤旁说，必自成真。", "已约归期，秋风前後，梨枣黄花满地匀。", "阊阖晚，待朝元紫府，上达明君。"]}