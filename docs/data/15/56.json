{"author": "李弥逊", "period": null, "type": "词", "title": "一寸金", "paragraphs": ["仙李盘根，自有云仍霭芳裔。", "更留雨霜皮，临风玉树，紫髯丹颊，长生久视。", "鹤帐琅书至。", "长庚梦、当年暗记。", "佳辰近，回首西风，渐喜秋英弄霜蕊。", "暂卷双旌，鸣金吹竹，萱堂伴新戏。", "对璧月流光，屏山供翠，碧云乍合，飞觞如缀。", "早晚岩廊侍。", "终不负、黄楼一醉。", "丹青手、先与翻阶，万叶增春媚。"]}