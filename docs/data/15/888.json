{"author": "宋江", "period": null, "type": "词", "title": "念奴娇", "paragraphs": ["天南地北。", "问乾坤何处，可容狂客。", "借得山东烟水寨，来买凤城春色。", "翠袖围香，鲛绡笼玉，一笑千金值。", "神仙体态，薄幸如何销得。", "回想芦叶滩头，蓼花汀畔，皓月空凝碧。", "六六雁行连八九，只待金鸡消息。", "义胆包天，忠肝盖地，四海无人识。", "闲愁万种，醉乡一夜头白。"]}