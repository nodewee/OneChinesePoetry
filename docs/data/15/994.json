{"author": "蔡伸", "period": null, "type": "词", "title": "忆瑶姬", "paragraphs": ["微雨初晴。", "洗瑶空万里，月挂冰轮。", "广寒宫阙近，望素娥缥缈，丹桂亭亭。", "金盘露冷，玉树风轻。", "倍觉秋思清。", "念去年曾共吹箫侣，同赏蓬瀛。", "奈此夜、旅泊江城。", "谩花光眩目，绿酒如渑。", "幽怀终有恨，恨绮窗清影，虚照娉婷。", "蓝桥□杳，楚馆云深。", "似凭归梦去，强就枕，无奈孤衾梦易惊。"]}