{"author": "张孝祥", "period": null, "type": "词", "title": "转调二郎神・二郎神", "paragraphs": ["闷来无那，暗数尽、残更不寐。", "念楚馆香车，吴溪兰棹，多少愁云恨水。", "阵阵回风吹雪霰，更旅雁、一声沙际。", "想静拥孤衾，频挑寒灺，数行珠泪。", "凝睇。", "傍人笑我，终朝如醉。", "便锦织回鸾，素传双鲤，难写衷肠密意。", "绿鬓点霜，玉肌消雪，两处十分憔悴。", "争忍见，旧时娟娟素月，照人千里。"]}