{"author": "李纲", "period": null, "type": "词", "title": "喜迁莺", "paragraphs": ["边城寒早。", "恣骄虏、远牧甘泉丰草。", "铁马嘶风，毡裘凌雪，坐使一方云扰。", "庙堂折冲无策，欲幸坤维江表。", "叱群议，赖寇公力挽，亲行天讨。", "缥缈。", "銮辂动，霓旌龙旆，遥指澶渊道。", "日照金戈，云随黄伞，径渡大河清晓。", "六军万姓呼舞，箭发敌酋难保。", "虏情慑，誓书来，从此年年修好。"]}