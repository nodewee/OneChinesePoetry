{"author": "吴文英", "period": null, "type": "词", "title": "西子妆慢・西子妆", "paragraphs": ["流水曲尘，艳阳醅酒，画舸游情如雾。", "笑拈芳草不知名，乍凌波、断桥西堍。", "垂杨漫舞。", "总不解、将春系住。", "燕归来，问彩绳纤手，如今何许。", "欢盟误。", "一箭流光，又趁寒食去。", "不堪衰鬓著飞花，傍绿阴、冷烟深树。", "玄都秀句。", "记前度、刘郎曾赋。", "最伤心、一片孤山细雨。"]}