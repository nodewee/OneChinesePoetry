{"author": "李清照", "period": null, "type": "词", "title": "凤凰台上忆吹箫", "paragraphs": ["香冷金猊，被翻红浪，起来人未梳头。", "任宝奁闲掩，日上帘钩。", "生怕闲愁暗恨，多少事、欲说还休。", "今年瘦，非干病酒，不是悲秋。", "明朝，这回去也，千万遍阳关，也即难留。", "念武陵春晚，云锁重楼。", "记取楼前绿水，应念我、终日凝眸。", "凝眸处，从今更数，几段新愁。"]}