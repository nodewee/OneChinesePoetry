{"author": "林正大", "period": null, "type": "词", "title": "酹江月・念奴娇", "paragraphs": ["坐愁书室，谩临风、遐想蓬莱高致。", "抚鹤扪松长叹息，失足误来人世。", "紫禁九重，碧山万里，无路鸣珂佩。", "江山胜处，且寻花柳倾醉。", "不堪送客清川，系帆渌水，烟景供憔悴。", "更举芳尊浇别恨，逸趣浮游天外。", "雄笔横挥，素琴轻拍，一笑成扬袂。", "洛阳秋早，归时同赏鲈脍。"]}