{"author": "吴文英", "period": null, "type": "词", "title": "贺新郎", "paragraphs": ["浪影龟纹皱。", "蘸平烟、青红半湿，枕溪窗牖。", "千尺晴霞慵卧水，万叠罗屏拥绣。", "漫几度、吴船回首。", "归雁五湖应不到，问苍茫、钓雪人知否。", "樵唱杳，度深秀。", "重来趁得花时候。", "记留连、空山夜雨，短亭春酒。", "桃李新栽成蹊处，尽是行人去後。", "但东阁、官梅清瘦。", "乃一声山水绿，燕无言、风定垂帘昼。", "寒正悄，吟袖。"]}