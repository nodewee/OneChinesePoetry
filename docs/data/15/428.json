{"author": "高观国", "period": null, "type": "词", "title": "水龙吟", "paragraphs": ["道山玉府真仙，去年再履论思地。", "西清禁域，眷深名重，年高身退。", "玉振金声，水增川涌，德兼才贵。", "爱知章引去，安车稳驾，轩冕付、谈笑外。", "兰玉孙枝竞秀，奉亲欢、莱衣同戏。", "蓬莱东接，苎萝西顾，三山耸翠。", "赐杖清朝，命堂绿野，放怀高致。", "似太公出将，卫公入相，为苍生起。"]}