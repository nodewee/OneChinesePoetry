{"author": "吴文英", "period": null, "type": "词", "title": "秋思", "paragraphs": ["堆枕香鬟侧。", "骤夜声、偏称画屏秋色。", "风碎串珠，润侵歌板，愁压眉窄。", "动罗箑清商，寸心低诉叙怨抑。", "映梦窗，零乱碧。", "待涨绿春深，落花香泛，料有断红流处，暗题相忆。", "欢酌。", "檐花细滴。", "送故人、粉黛重饰。", "漏侵琼瑟。", "丁东敲断，弄晴月白。", "怕一曲、霓裳未终，催去骖凤翼。", "叹谢客、犹未识。", "漫瘦却东阳，灯前无梦到得。", "路隔重云雁北。"]}