{"author": "洪皓", "period": null, "type": "词", "title": "木兰花慢", "paragraphs": ["对金商暮节，此时客、意难忘。", "正卉木凋零，蛩韵切，宾雁南翔。", "东篱有黄蕊绽，是幽人、最爱折浮觞。", "须信凌霜可赏，任他落帽清狂。", "茫茫。", "去国三年，行万里、过重阳。", "奈眷恋庭闱，矜怜幼稚，坠泪回肠。", "凭栏处空引领，望江南、不见转凄凉。", "羁旅登高易感，况於留滞殊方。"]}