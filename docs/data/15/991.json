{"author": "蔡伸", "period": null, "type": "词", "title": "念奴娇", "paragraphs": ["轻雷骤雨，洗千岩浓翠，层峦森列。", "衣袂凉生，丛竹外、时有飞萤明灭。", "云浪鳞鳞，兰舟泛泛，共载一轮月。", "五湖当日，未应此段奇绝。", "归路横玉惊鸾，叫云清似水，悠扬天末。", "玉宇琼林凝望处，依约广寒宫阙。", "老去情锺，此心仍在，未肯甘华发。", "清欢留作，异时嘉话重说。"]}