{"author": "吴文英", "period": null, "type": "词", "title": "高山流水", "paragraphs": ["素弦一一起秋风。", "写柔情、都在春葱。", "徽外断肠声，霜霄暗落惊鸿。", "低颦处、翦绿裁红。", "仙郎伴、新制还赓旧曲，映月帘栊。", "似名花并蒂，日日醉春浓。", "吴中。", "空传有西子，应不解、换徵移宫。", "兰蕙满襟怀，唾碧总喷花茸。", "後堂深、想费春工。", "客愁重、时听蕉寒雨碎，泪湿琼锺。", "恁风流也称，金屋贮娇慵。"]}