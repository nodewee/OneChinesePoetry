{"author": "洪皓", "period": null, "type": "词", "title": "木兰花慢", "paragraphs": ["属三秋正半，暮云敛、月舒圆。", "误惊鹤鸣皋，栖乌绕树，魑魅惊旋。", "寻常对三五夜，纵清光、皎洁未精妍。", "须是风高气爽，一轮绝後光前。", "无偏。", "故国迢迢，千万里、共婵娟。", "但陟屺瞻驰，高楼念远，宁不凄然。", "天涯更新雁过，□哀嗷、出塞影联翩。", "空俾骚人叹羡，向隅耿耿无眠。"]}