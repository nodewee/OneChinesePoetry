{"author": "李綱", "period": "宋", "type": "诗", "title": "往復詩多用佛語再次前韻示仲輔", "paragraphs": ["遠涉異域求金仙，豈知不離方寸間。", "此門悟入真捷徑，安用困苦棲窮山。", "憑君試灼一炷艾，能已千痾寧四大。", "病根若悟本來空，是則名爲觀自在。", "平生見盡學道人，舍妄求真不識真。", "指端明月休錯認，衣裏寶珠元不貧。", "巍巍蕩蕩如山阜，長與君俱君見否。", "仁者自生分别心，斷際何嘗有前後。"]}