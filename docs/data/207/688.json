{"author": "李綱", "period": "宋", "type": "诗", "title": "興宗志宏見和巖桂長篇再賦前韻奉呈", "paragraphs": ["月中有桂光更多，扶疏一輪枝幹羅。", "天風飄下廣寒子，豈與凡種同其科。", "四時不改碧玉葉，滿庭自擢青銅柯。", "森然衆木共培植，無異野鶴羣雞鵝。", "秋來隱圃風露冷，噴花看蘂尤婆娑。", "圃中自有隱君子，心與世遠恬無波。", "對花度此九秋色，不以物外傷天和。", "西隣栟櫚更好古，妙年欲製芰與荷。", "連墻請謁不知倦，宜爾鬢髪忘其皤。", "天生逸才當有用，委棄寂寞理則那。", "吾衰尚有惜花意，零落奈此馨香何。", "却思梁谿有小圃，只恐松竹荒寒莎。", "未能歸去老三徑，且把詩句從公哦。"]}