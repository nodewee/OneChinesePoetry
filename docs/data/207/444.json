{"author": "李綱", "period": "宋", "type": "诗", "title": "以墨戲歸志宏復有詩來次韻答之", "paragraphs": ["玉局老仙人共許，秀骨于今已黄土。", "人間無復見文章，空餘戲墨歸囊楮。", "子能藏蓄真好事，便可祕惜傳千古。", "試將短句贊幽姿，却對此君難下語。", "年來懶惰百事廢，欲把鋤犂逐農圃。", "會栽脩竹滿園池，爲引清風到庭户。", "子詩往復句益奇，發我狂吟那可禦。", "超然對竹更吟詩，此病未知誰得愈。"]}