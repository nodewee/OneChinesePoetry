{"author": "李綱", "period": "宋", "type": "诗", "title": "夜坐觀斗", "paragraphs": ["帝車運轉天沈沈，杓攜龍角魁枕参。", "斡旋造化豈終極，斟酌元氣分陽陰。", "物隨南北自生死，時繫俯仰成古今。", "攝提大角順所指，其餘萬象徒森森。", "舜觀璣衡齊七政，致治不獨薫風琴。", "後來方士誠幻怪，罡步禬禳難究尋。", "閩山春月多霧雨，夜霽天影髙而深。", "七星錯落掛北户，芒寒色正方照臨。", "我來瞻仰但再拜，頗見天地照回心。", "酒漿不挹西柄揭，詎敢更作詩人箴。"]}