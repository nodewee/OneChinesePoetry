{"author": "李綱", "period": "宋", "type": "诗", "title": "和唐人張爲秋醉歌", "paragraphs": ["秋風愈淒緊，感此梁谿翁。", "煙水出砂石，風霜脫梧桐。", "歲晏無與歡，步屧攜蒼笻。", "俯視檻中菊，仰瞻峰頂松。", "有酒聊自適，旋滴真珠紅。", "長鯨吸百川，坐使玉樽空。", "念古壯氣激，懷家歸興濃。", "陶然不知醉，如墮烟霧中。", "醉魂眇安往，夢渡江水東。", "髣髴生六翮，飄忽騰雙龍。", "醒來無所見，溪冷山重重。", "紗窗透殘月，瓦枕來疏鐘。", "起視夜將闌，星河粲玲瓏。", "乘風欲輕舉，骨肉疑都融。", "却思向來醉，豈離方寸地。", "長醉不用醒，蕭然謝名利。"]}