{"author": "李綱", "period": "宋", "type": "诗", "title": "題棲真館三十六韻", "paragraphs": ["武夷古洞天，奇峰三十六。", "一溪貫羣山，清淺縈九曲。", "溪邊列巖岫，倒影浸寒綠。", "翩如鸞鳯翔，矯若虬龍蹙。", "樓觀聳岧嶤，屏幃互重複。", "蛻仙骨遺金，遊女肌削玉。", "鷄棲層巖巔，船插斷崖腹。", "學館存几案，仙機餘杼軸。", "藍光瑩澄潭，虹影掛飛瀑。", "翠竹蔭天池，蒼苔封石屋。", "繪禽頂長丹，遺跡指如掬。", "峨峨天柱峰，幔亭連翠麓。", "傳聞武夷君，嘗此會仙俗。", "飛橋幾千丈，絕頂亘山足。", "障以翠雲屏，藉以紫霞褥。", "瑶樽傾沆瀣，玉豆脯麟鹿。", "仙妃奏賓雲，金鼓間絲竹。", "酒酣歌夕暉，歎息光景促。", "曾孫誰復在，往事空遺躅。", "至今風月夜，笙簫響虛谷。", "地靈饒泉石，山潤秀草木。", "坐使七閩人，蔭此仙靈福。", "嗟予真散材，性愛山水酷。", "仙經與地志，名字久已熟。", "薄宦方區區，仙賞宜碌碌。", "神遊先夢寐，幽覿寄圖錄。", "寧知因謫宦，乃得厭所欲。", "沿泝窮幽深，應接勞耳目。", "開襟豁懷抱，壯觀慰幽獨。", "却邀白雲歸，伴此巖下宿。", "夜寒夢魂清，曉發輕裝速。", "仙遊須再來，何當謝羈束。"]}