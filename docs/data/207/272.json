{"author": "李綱", "period": "宋", "type": "诗", "title": "桐江行贈江致一少府", "paragraphs": ["放浪江湖乃吾樂，羈束軒冕非所榮。", "謫官去爲劍浦吏，鼓柁遂作桐江行。", "艤舟浙岸候潮至，百越微茫煙水外。", "波横天際海倒流，噴雪驚雷聲震地。", "須臾風軟潮已平，片帆去逐飛鴻輕。", "櫂謳四起日西落，暮天杳杳惟參横。", "江山蒼蒼負殘雪，江水茫茫浸寒月。", "誰云逐客苦悽凉，今我斯遊最奇絕。", "清晨弭櫂桐君廬，溪光山色世所無。", "故人見我一笑粲，殺雞爲黍聊相娛。", "嗟予仕宦等遊戲，斷梗飄蓬本無蔕。", "但令景物供吟哦，出處窮通何足計。", "此行幽討殊未闌，滿目疊疊皆雲山。", "鷺飛魚躍石齒齒，今夜且宿嚴陵灘。"]}