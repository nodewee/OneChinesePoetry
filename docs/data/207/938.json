{"author": "李綱", "period": "宋", "type": "诗", "title": "章華宫用張籍韻", "paragraphs": ["楚王初建章華時，脩梁巨棟如雲垂。", "諸侯共落相長鬛，示汰往往逃而歸。", "當年左史箴王闕，祈招之詩爲之發。", "固宜便嬖意相當，肯使俊乂居周行。", "宫中門户如蓮房，錦茵繡幕春風香。", "娥媌曼睩肌雪霜，侍燕承娛夜未央。", "金石間作侑玉觴，兕觥不復稱公堂。", "志窺九鼎輕天王，翠被豹舄垂瓊璫。", "乾谿之辱豈其壽，峻宇雕牆湎于酒。"]}