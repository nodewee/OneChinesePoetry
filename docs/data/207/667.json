{"author": "李綱", "period": "宋", "type": "诗", "title": "次韻和淵明飲酒詩二十首  其二○", "paragraphs": ["舉世人事僞，惟酒存天真。", "飲多不如少，飲醨不如醇。", "借問何以然，每醉意每新。", "笑指黄金罍，是中可逃秦。", "糠粃鑄堯舜，萬世同埃塵。", "二豪侍坐側，議論徒慇懃。", "我讀古人書，獨與淵明親。", "北窗傲羲皇，桃源將問津。", "膝横無弦琴，頭著漉酒巾。", "我醉君且去，爲已非爲人。"]}