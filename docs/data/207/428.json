{"author": "李綱", "period": "宋", "type": "诗", "title": "次韻鄧志宏梅花", "paragraphs": ["空山極望皆黄葦，欲挽天河聊一洗。", "溪邊的皪見梅花，冷蘂疏枝澹煙水。", "安得健步移我堂，清夜桂魄來孤光。", "人寰塵土飛不到，鼻觀寂寂聞天香。", "吾衰文思久不起，見子新詩端可喜。", "落英坐使笑天桃，結實定知非苦李。", "年來蹤跡墮空濛，與子追隨邈未窮。", "琢磨妙句覷天巧，爲我一振詩家風。"]}