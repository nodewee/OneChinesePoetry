{"author": "李綱", "period": "宋", "type": "诗", "title": "疇老修撰所藏華嶽衡嶽圖 華嶽", "paragraphs": ["往年跨馬觀羌戌，道歷太華西臨雍。", "偉哉造化巧凝結，元氣孕此金芙蓉。", "平原陡起三萬仞，峻屏卻略羅秋空。", "巍然雄尊鎮西極，衆山班列如朝宗。", "天池瀲灩噴山頂，瀉作瀑布飛長虹。", "亭亭僊掌摩碧落，曉日照耀五指紅。", "巨靈贔屓運神力，導河擘華留其蹤。", "煙寒風遠張超谷，霞駮霧開毛女峰。", "希夷故隱今尚在，白雲依舊時東封。", "回頭一别二十載，不意見之圖畫中。", "生綃六幅掛清晝，隱耳颯颯聞松風。", "山中草木舊相識，恍如夢到雲臺宫。", "神遊絕巘窺玉井，欲取蓮藕根株通。", "好奇何必似韓子，懸崖側足悲途窮。", "從公傳此嶽真相，永結清好無時終。"]}