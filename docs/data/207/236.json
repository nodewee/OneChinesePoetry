{"author": "李綱", "period": "宋", "type": "诗", "title": "送士特兄下第之衡湘", "paragraphs": ["都城三月春暮時，通津兩岸楊花飛。", "送君結束適南楚，使我歎息生長悲。", "男兒功名致須早，夫子聲譽久已馳。", "文章黼黻雖自許，時運齟齬將安施。", "霜蹄暫蹶未爲失，雲翮髙舉終非遲。", "人生且求適意處，天命會有不否期。", "瀟湘千里渺煙浪，浮家早逐秋鴻歸。", "娥英事實素難考，來時爲讀黄陵碑。"]}