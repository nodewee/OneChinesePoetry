{"author": "李綱", "period": "宋", "type": "诗", "title": "和陶淵明歸田園六首  其一", "paragraphs": ["我家梁谿傍，門對九龍山。", "山中有幽趣，遊息可忘年。", "陸子泉最甘，次之即龍淵。", "餘波作梁谿，可溉萬頃田。", "公垂讀書堂，古屋尚數間。", "我欲隱山下，誅茅占其前。", "疏泉鑿池沼，植竹來雲煙。", "縱目望震澤，策杖登山巔。", "神遊八極表，心跡兩超然。", "更結蓮社侣，遠追竹林賢。"]}