{"author": "李綱", "period": "宋", "type": "诗", "title": "再次韻", "paragraphs": ["落筆蕭森遽如許，墨爲根莖紙爲土。", "眉山作此共言好，譬猶字法稱虞褚。", "世人畫竹不畫意，謾捨丹青欲侔古。", "胸中幹葉本天成，心手應時那可語。", "此君於我定有緣，每念移根栽小圃。", "開圖忽見數株新，却怪龍孫入吾户。", "年來幾欲斷吟哦，照眼還成自難禦。", "發緘又復讀佳篇，詩癖遥知猶未愈。"]}