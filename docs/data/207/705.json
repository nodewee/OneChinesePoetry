{"author": "李綱", "period": "宋", "type": "诗", "title": "題富鄭公畫像", "paragraphs": ["天驕自昔難羈縻，憑陵中夏侵北垂。", "秦城萬里塹山谷，漢女遠嫁爲閼氏。", "赫然武帝事征伐，天下騷動士馬疲。", "古來制禦無上策，本朝鎮撫誠得宜。", "祖宗守邊有良將，胡騎遠遯不敢窺。", "澶淵之役起倉卒，當時衆議何其危。", "萊公庭爭乃親討，貔虎百萬從六飛。", "弩機暗發虜酋殞，震怖屈膝祈完歸。", "歡盟從此到今日，生靈休息誠賴之。", "中間桀驁邀歲賜，懸河之辯亦莫支。", "篤生鄭公爲民社，一言剖决遂不疑。", "萊鄭之功實終始，配入太廟銘鼎彞。", "我生後公不及識，再拜圖像涕泗洟。", "安得如公之人在廊廟，坐使德澤漸烝黎。"]}