{"author": "李綱", "period": "宋", "type": "诗", "title": "泗上瞻禮僧伽塔", "paragraphs": ["湯湯淮泗濱，實爲至人居。", "至人骨已冷，靈響初不渝。", "巍然窣堵波，金碧耀雲衢。", "突兀三百尺，勢欲凌霄虛。", "乃知天人師，宜有神明扶。", "憶昔歲乙未，奉親由此途。", "開關瞻晬容，端相不可誣。", "清秋日當午，爲現摩尼珠。", "蟬聮寶鐸間，懸綴如流蘇。", "萬目共瞻睹，稚耋驩驚呼。", "重來念舊事，感歎涕澘如。", "再拜禮雙足，如師真丈夫。"]}