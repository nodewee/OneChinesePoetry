{"author": "李綱", "period": "宋", "type": "诗", "title": "讀王堯明贈諸弟和陶詩次韻爲别", "paragraphs": ["鷦巢安一枝，鵬運圖南溟。", "巨細自有適，坐見萬物情。", "昔别東都門，我方墮蠻荆。", "豈知復會合，濁酒叙平生。", "念子抱器業，出值時清明。", "騫騰發素藴，當使王化平。", "而我志丘壑，肅肅正遐征。", "竊比淵明歸，逝同沮溺耕。", "脫屣謝軒冕，超然無所縈。", "出處良異趣，勉哉垂世名。"]}