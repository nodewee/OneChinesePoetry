{"author": "李綱", "period": "宋", "type": "诗", "title": "讀陳子直短歌三復而悲之次其韻", "paragraphs": ["君不見韓昌黎，文章二百年。", "又不見杜陵老，風月三千首。", "號寒啼饑四壁空，謾有篇章在人口。", "書生生事良易足，深林一枝河滿腹。", "但令藜莧可充膓，便把離騷靜中讀。", "儒冠誤身誠可憐，陳侯半世身猶邅。", "斗酒初乏青銅錢，忍饑哦詩空可傳。", "富兒菽粟泥沙擲，不必登朝家萬石。", "水陸畢陳方丈食，錦繡還將被墻壁。", "但資口腹爲身謀，問以詩書初不識。", "天公賦予真相百，彼富吾仁如黑白。", "鄉黨寧無急義人，誰哀王孫與進食。", "嘗思漂母飯淮陰，何用區區論報德。"]}