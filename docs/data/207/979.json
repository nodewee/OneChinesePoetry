{"author": "李綱", "period": "宋", "type": "诗", "title": "瀑布", "paragraphs": ["我昔遊太華，矯首望仙掌。", "瀑布如懸河，斗落五千丈。", "空濛雨雹飛，澒洞巖壑響。", "及觀廬山瀑，未覺快清賞。", "飛泉出山腰，半派隱層嶂。", "沈吟謫仙詞，其或過所奬。", "傳聞山之巔，峰岫列屏障。", "銀河落九天，噴薄殊異狀。", "倒掛三石梁，無乃在此上。", "逝將隨羽人，裹足一同往。", "懷哉不可得，空積青霞想。"]}