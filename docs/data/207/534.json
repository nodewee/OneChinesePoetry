{"author": "李綱", "period": "宋", "type": "诗", "title": "讀四家詩選四首 太白", "paragraphs": ["謫仙乃天人，薄遊人間世。", "詞章號俊逸，邁往有英氣。", "明皇重其名，召見如綺季。", "萬乘尚僚友，公卿何介蔕。", "脫靴使將軍，故自非因醉。", "乞身歸舊隱，來去同一戲。", "沈吟紫芝歌，緬邈青霞志。", "笑著宫錦袍，江山聊傲睨。", "肯從永王璘，此事不須洗。", "垂天賦大鵬，端爲真隱子。", "神遊八極表，捉月初不死。"]}