{"author": "李綱", "period": "宋", "type": "诗", "title": "次韻顧子美見示題曲江畫像", "paragraphs": ["天眷李唐能肖德，異人間出生其國。", "於中貞觀開元間，譬若豐年多黍稷。", "曲江擢秀自妙齡，國器早被燕公識。", "文詞贍蔚冠後來，大冊髙文振鴻筆。", "孤生徒步起荒陬，職秉鈞衡爵侯伯。", "一時推挽盡正人，讜議嘉謨咸可績。", "能於偏校識胡情，此理未可常情億。", "哥奴豈是郎官材，誰使巖廊久踐歷。", "眉宇津津挾兔鵰，醖藉居然困摧抑。", "正衙造膝訪相臣，豈止伶官論安叱。", "天意方將啓禄山，帝心那解疑仙客。", "房帷陰謀獨上陳，三子未寃繄巨力。", "偉哉相業繼姚宋，允矣威聲落夷貊。", "千秋金鑑奉君王，仁者之言古遺直。", "詠燕論心詎免猜，賦扇陳情竟何意。", "黄鍾毁棄瓦釜嗚，鳳去鴞鴟集槐棘。", "固知骨骾易嬰鱗，坐使姦諛得乘隙。", "一麾出守來荆蠻，直道忘懷謝欣戚。", "詩篇冥助得江山，文史終年自怡懌。", "漁陽鼙鼓震長安，禍亂寧從一朝積。", "翠華西幸蒙塵飛，蜀道艱難會相憶。", "至言逆耳棄不收，遣祭徒勞長歎息。", "古來忠讜盡如此，端欲濟時如穀帛。", "空令萬世滄海南，崒兀髙名配韶石。", "於粲荔丹蕉葉黄，廟貎屹然兹血食。", "身亡道立復何求，失策自與當時惜。", "丹青誰爲寫清姿，風度嚴凝見顔色。", "顧侯好古如古人，此本云自韶陽得。", "笏囊無復使人持，奕奕蟬冠照虛壁。", "象設曾聞鐵作胎，英靈尚想心猶赤。", "拜公遺像激懦衷，悵望天南瘴江碧。", "髙辭險語極揄揚，勉強追酬愧非敵。"]}