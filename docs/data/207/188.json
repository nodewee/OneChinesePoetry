{"author": "李正民", "period": "宋", "type": "诗", "title": "大宋中興雅", "paragraphs": ["炎正中微，泰極而否。", "邊陲雲擾，中原糜沸。", "靖康之元，逼我京師。", "金湯弛備，兵纏紫微。", "天方佑宋，帝在濟陽。", "貔貅十萬，左右陳行。", "旌旗蔽野，戈鋋彗雲。", "八神警蹕，七萃駿奔。", "移師商丘，億兆樂推。", "謳歌獄訟，竭蹶咸歸。", "爰登寶位，爰紹丕基。", "兢兢業業，一日萬機。", "既巡淮甸，乃涖浙江。", "遣使聘問，原隰相望。", "兩宮未復，夙夜靡遑。", "經之營之，十有餘年。", "戊午之秋，使車來旋。", "謂彼鄰國，遠達溫言。", "欲講盟好，厥志已堅。", "使在淮浦，衆言盈庭。", "如蜩如螗，如沸如羹。", "更唱迭和，萬口狺狺。", "帝若不聞，默與神謀。", "聖志先定，惟相是諏。", "軺車戾止，和好是求。", "復我河南，舊縣與州。", "疆界方交，左賢被罪。", "謀臣既殲，信誓中悔。", "古賢繼之，矜其勇鷙。", "氛塵冥冥，侵我淮泗。", "帝赫斯怒，張我皇威。", "乃敕六將，建爾鼓旗。", "追奔逐北，于淮之湄。", "師入陳許，亦反濉渙。", "兩都震懼，人心冰泮。", "元戎駃馬，往告于金。", "羣情愕眙，罔敢來侵。", "皇天悔禍，殊鄰革心。", "按兵于境，舊盟是尋。", "錫以金帛，稛載方舟。", "皇華絡繹，典禮具修。", "載書孔明，戎車遄邁。", "質于鬼神，萬世永賴。", "龍楯來歸，兆庶雨泣。", "聖心孺慕，哀恫罔極。", "百神畢會，纘禹之迹。", "永祐後昆，山川葉吉。", "長樂就養，褘衣褕翟。", "萬壽稱觴，怡心順色。", "晨羞既進，夕膳載加。", "天子之孝，修于邦家。", "歸馬散牛，句戈束矢。", "大將釋師，軍政咸理。", "淮濱之民，夜眠晏起。", "秉爾耒耜，或耘或宣，惟仲山甫。", "愛莫助之，民鮮克舉。", "我宋之隆，君臣會通。", "咸有一德，協于尹躬。", "中興之功，薰灼夷夏。", "臣作是詩，以繼周雅。"]}