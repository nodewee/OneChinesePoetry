{"author": "李綱", "period": "宋", "type": "诗", "title": "虞公明出示序觀音詩事并頌次韻", "paragraphs": ["聞思大士真奇絕，俱妙形神侔玉雪。", "譬如水月自清凉，能與世間除惱熱。", "自從證悟今幾刼，定慧慈威初不滅。", "解脫曾因無盡宣，圓通更假文殊說。", "森然寶臂清淨目，八萬四千猶一吷。", "依怗羣生願力堅，宴坐諦觀塵世閲。", "先生往時墮憲網，澤雉在樊鷹在紲。", "默相虔誠賴覺慈，灼知情實蒙聖哲。", "踰年海上得歸來，冒險豈殊探虎穴。", "精剛何翅金百鍊，忠藎端同水萬折。", "觀音在處皆現前，不必圖繪勞携挈。", "此方教體在音聞，悟入此門良不拙。", "更將妙語贊悲心，功德須知莫如舌。"]}