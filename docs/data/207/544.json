{"author": "李綱", "period": "宋", "type": "诗", "title": "疇老修撰所藏華嶽衡嶽圖 衡嶽", "paragraphs": ["五嶽分奠如循環，作鎮南服惟衡山。", "炎方荒絕亘滄海，天付雄柄司神姦。", "祝融騰擲倚霄漢，羣峰邐迤猶堂壇。", "贊襄一氣洩雲雨，蟠據千里來荆蠻。", "屹然天地物最鉅，造化凝結良艱難。", "恭聞兹嶽魏夫人，羽駕白日遊山樊。", "翛翛雲氣變異色，笙竽聲雜環珮珊。", "神仙恍惚未易測，落花流水空潺潺。", "退之倔强古亦少，故取竄謫窺孱顔。", "精神默禱若有應，驅掃氛翳開煙鬟。", "乃知正直神所與，露奇呈巧初不慳。", "嗟予平生好山水，欲以兩足窮躋攀。", "恨兹覊束未能往，幽覿眇然圖畫間。", "何當身逐鴈同到，已覺心與雲俱閒。", "軒轅彌明儻未死，相與遊戲超塵寰。"]}