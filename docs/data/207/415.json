{"author": "李綱", "period": "宋", "type": "诗", "title": "用韻賦梅花三首  其一", "paragraphs": ["寒梅幾樹開前村，靚粧綽約歸仙魂。", "横斜影落石溪淺，皓潔色洗煙嵐昏。", "幽香暗動松竹徑，清格自羞桃李園。", "窮冬萬里霜雪積，獨得一點陽和温。", "冰姿最宜夜月白，玉彩更炫朝霞暾。", "明妃失意去朔漠，阿嬌無寵扃長門。", "芳容寂寂誰復顧，雅意耿耿今何言。", "天涯相對且相樂，爲爾吸盡黄金樽。"]}