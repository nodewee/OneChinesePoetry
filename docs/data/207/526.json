{"author": "李綱", "period": "宋", "type": "诗", "title": "題吏隱軒", "paragraphs": ["紛紛吏事何時已，隨掃隨生畏首尾。", "那知動靜不相關，安用杜門并洗耳。", "曾侯作軒治丞事，鴈鶩成行亦衣紫。", "偷閒掃溉哦其間，壁記當須倩韓子。", "榜之吏隱名者誰，梁谿拙翁前柱史。", "蕭然一室自可人，况有明窗兼凈几。", "隱中涵養得佳趣，致遠自應從兄起。", "王良伯樂世豈無，騕褭驊騮日千里。"]}