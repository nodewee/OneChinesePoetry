{"author": "李綱", "period": "宋", "type": "诗", "title": "羅疇老同遊栖雲院瞻禮新藏", "paragraphs": ["寶峰古叢林，深寂雲所栖。", "中有大寶藏，湧海蟠蛟螭。", "莊嚴極精麗，金碧光陸離。", "諸天渺宫殿，地軸森鐵圍。", "雷音出妙響，震破羣生疑。", "天人所瞻仰，神物應護持。", "吾聞金仙氏，變化難思惟。", "毫端見寶刹，芥子藏須彌。", "能於一塵裏，法輪常轉移。", "誰將創物智，設此妙圓機。", "佛語菩薩語，收拾靡有遺。", "八萬四千偈，轉一彈指時。", "功多用力少，權實相因依。", "偉哉象教力，天造非人爲。", "無量大居士，精進心不疲。", "夙植衆德本，爰得真依歸。", "咄嗟檀施開，成此一段奇。", "相攜結勝緣，洗我既往非。", "獲聞第一義，刮眼資金箆。", "超然脫塵垢，清凈真摩尼。"]}