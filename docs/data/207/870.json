{"author": "李綱", "period": "宋", "type": "诗", "title": "贈虞公明察院", "paragraphs": ["岧嶤古城隅，下爲鳳凰池。", "鳳去不復返，池水空漣漪。", "傍有幽人廬，松竹森四圍。", "結構極爽塏，借問居者誰。", "先生聞道久，昨自海上歸。", "食棗大如瓜，定曾見安期。", "不知修何術，能奪造化機。", "金鼎燦含葩，玉池灧生肥。", "顛倒出龍虎，騰降分坎離。", "行年五十餘，氣貎如嬰兒。", "餘暇付圖史，不廢酒與詩。", "髙堂會賓友，落筆風雨馳。", "戲事聊復爾，一笑初何爲。", "懸知廣成子，千歲形不衰。", "顧我抱迂拙，與世真相違。", "徒欲睎驥騄，曾未窺藩籬。", "寓居邇函丈，數造董公帷。", "願聞衆妙門，成此一段奇。", "胡爲久閉拒，客至輙圍棋。", "歸隱志已定，後會知何時。", "銘心誓相學，發藥幸教之。", "他年倘有得，同駕雲中螭。"]}