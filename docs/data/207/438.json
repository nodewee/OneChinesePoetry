{"author": "李綱", "period": "宋", "type": "诗", "title": "再用陳園韻示鄧志宏", "paragraphs": ["青松更雪霜，始見枝幹老。", "挺然節操士，安用致身早。", "吾衰習禪觀，頗覺得無惱。", "每於文字間，未免尚窮討。", "遇物空吟哦，愧乏句語好。", "有時肆狂言，自哂太草草。", "儒生捨翰墨，無與寄幽抱。", "富貴非所願，神仙渺雲島。", "寧知萬卷中，養此一氣浩。", "子若汗血駒，振轡千里道。", "我如鎩翮鴻，毛羽半摧槁。", "適然相值遇，豈異宛丘翿。", "新詩迭唱酬，險韻類虛擣。", "文章雖末技，塵語貴除掃。", "勉哉扛鼎力，迴此狂瀾倒。", "此外復何爲，窮通付旻昊。"]}