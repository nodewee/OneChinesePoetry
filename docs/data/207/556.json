{"author": "李綱", "period": "宋", "type": "诗", "title": "次韻志宏戲興宗耳疾之作", "paragraphs": ["有病自當醫，無垢何須洗。", "六解一亦亡，動容皆中禮。", "諦觀新卷葉，成此清凈耳。", "悟道得圓通，教體真在此。", "虚含十方界，遐邇初無里。", "鏗然助發機，妙響非外宄。", "天人種種聲，和會歸一已。", "奈何物蔽之，問藥安可止。", "通以智慧刀，濯以功德水。", "是病速須除，慎勿聽鄧子。"]}