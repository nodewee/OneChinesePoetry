{"author": "李綱", "period": "宋", "type": "诗", "title": "次韻王堯明喜雨古風", "paragraphs": ["神化茫茫端莫測，不雨踰時忽盈尺。", "誰云幽默志難通，一念周圓誠已格。", "井枯河竭欲飛塵，麥秀漸漸實半娠。", "翠虬潛伏杳無處，遺蝗出地方鱗鱗。", "觀音妙智悲慈主，爲灑楊枝作甘雨。", "應憐禱禬罄勤渠，致遣神人夢中語。", "雨暘之數雖有時，遲速亦可精神移。", "世間萬法盡心造，報若影響寧難期。", "不知今夕復何夕，千里風雲來陣墨。", "驅雷掣電雨建瓴，似赴前期初不忒。", "威神自在誰復如，噀酒投髗術已疏。", "有秋頗足慰民望，可喜更須煩史書。", "衣冠北渡連墻堵，旅食經時念終窶。", "已欣霖雨起蟠龍，更慶天兵擒猛虎。", "邇來世事不掛心，惟有憂國思猶深。", "安得年豐羣盗息，歸助擊壤堯民音。"]}