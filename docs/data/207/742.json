{"author": "李綱", "period": "宋", "type": "诗", "title": "留題雙溪閣書呈南劍守謝少卿", "paragraphs": ["華構何年玉斧修，規摹宏麗屬賢侯。", "治成不廢登臨樂，望遠宜窮水石幽。", "千里煙雲瞻北闕，四時風景冠南州。", "山如蟠踞成龍虎，劍有雌雄射斗牛。", "天倚筆峰排玉筍，仙留篆石浸銀鈎。", "二川俯瞰丁爲字，萬室傍連蜃結樓。", "罇俎幸容陪勝賞，笙歌更覺助清遊。", "朝雲暮雨滕王閣，明月清風白鷺洲。", "夢草惠連留句法，遊山安石繼風流。", "尚能執筆從公賦，却恨歸鞍不可留。"]}