{"author": "李綱", "period": "宋", "type": "诗", "title": "晏起", "paragraphs": ["清明已過初短宵，春氣困人如濁醪。", "院深人静不知曉，虚堂一枕方陶陶。", "覺來紅日髙三丈，竹影扶疏風葉響。", "披衣散髮久逍遙，髣髴枕痕猶頰上。", "却思昔簉鵷鷺班，每聽朝雞長慘顔。", "戴星侵月未爲苦，衝風冒雨長艱難。", "何如謫墮溪山裏，鐘鼓不聞春睡美。", "先生夢覺本來齊，更與睡鄉重作紀。"]}