{"author": "李綱", "period": "宋", "type": "诗", "title": "讀錢申伯與仲弟唱和次韻見意", "paragraphs": ["未忘世故似梅仙，謦欬那離狗馬間。", "肯信片言功若藥，坐使四海安如山。", "從來療疾應須艾，寧有艾丸如許大。", "扁鵲先知今豈無，和緩髙談良有在。", "錢郎志氣絕可人，不減風流温太真。", "新詩欲嗣汲黯直，陋巷更甘原憲貧。", "我有故園依北阜，松菊歸來知好否。", "著鞭願子勉爲先，我已摧頹瞠若後。"]}