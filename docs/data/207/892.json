{"author": "李綱", "period": "宋", "type": "诗", "title": "題伯時明皇蜀道圖", "paragraphs": ["君不見開元天寶同一主，治亂相翻如手舉。", "掔盈欲惡雖一人，變易安危原近輔。", "姚宋已死九齡黜，誰使楊釗繼林甫。", "宫中太真專寵私，塞外番酋成跋扈。", "禍胎養就不自知，漫向華清遺匕筯。", "漁陽突騎破潼關，百二山河震金鼓。", "翠華杳杳幸西南，赤縣紛紛集夷虜。", "傷心坡下失紅顔，墮淚鈴中聞夜雨。", "山青江碧蜀道難，棧閣連空㒟相拄。", "旌旗慘淡雲物愁，林木陰森猿鳥侣。", "戎裝宫女亦善騎，皓齒明眸猶笑語。", "老髯奚官驅蹇驢，負橐齎糧豈供御。", "九重徼衞復誰勤，萬里艱危真自取。", "至尊狼狽尚如此，歎息蒼生困豺虎。", "千秋萬歲不勝悲，玉輦金輿盡黄土。", "空令畫手思入神，一寫丹青戒今古。"]}