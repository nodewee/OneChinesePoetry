{"author": "李綱", "period": "宋", "type": "诗", "title": "余賦佚老堂志宏見和復用前韻成一篇呈興宗", "paragraphs": ["人生期百年，得老亦無幾。", "超然髙世士，急流貴勇止。", "掛冠神武門，不與王侯事。", "驅車返田廬，出關隨父子。", "寧知千載後，夫子亦云爾。", "虛堂號佚老，遊息長在此。", "心閒齊物我，漏盡謝生死。", "遺德藹清芬，承家有賢嗣。", "行年踰六十，遇物如止水。", "豈惟詩家流，端是林下士。", "閉關園日涉，不種紅與紫。", "滿庭松桂香，月露浩如洗。", "風篁自蕭蕭，池溜方泚泚。", "知我却叩門，鋤榛出芳卉。", "杞菊初長苗，棠梨半含蘂。", "清談款襟抱，忘此德與齒。", "境幽人復佳，發我斐然意。", "作詩掛楹間，拙惡何時弭。", "鄧侯亦可人，佳句實予起。", "抱膝更長吟，蕪音慚四始。"]}