{"author": "李綱", "period": "宋", "type": "诗", "title": "次韻和淵明形影神三首 神釋", "paragraphs": ["人生若大夢，積微以成著。", "少壯得老死，一念即非故。", "二子異金石，松蘿暫依附。", "胡爲羡久生，切切兒女語。", "有形會當滅，是影無實處。", "惟我謝客塵，妙湛乃常住。", "不入造化機，豈墮陰陽數。", "迴光試反照，凡聖悉皆具。", "不減亦不增，誰毁復誰譽。", "超然外死生，卓爾無來去。", "周行萬物表，獨立初不懼。", "二子非吾徒，安用多憂慮。"]}