{"author": "李綱", "period": "宋", "type": "诗", "title": "九月五日對菊小飲簡申伯叔易", "paragraphs": ["淵明愛此九日名，對菊無錢可留客。", "杜陵爛醉作生涯，青蘂空嗟未堪摘。", "我今鼓柁適長淮，坐見幽叢爛熳開。", "自從多病久不飲，又爾一洗黄金罍。", "東南節物誠已早，翠葉金花爲誰好。", "三徑荒蕪爾尚存，未覺出山同小草。", "世間萬事皆可忘，且須泛此酬秋光。", "平生最愛老坡語，菊花開日即重陽。"]}