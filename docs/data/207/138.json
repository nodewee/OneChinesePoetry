{"author": "李正民", "period": "宋", "type": "诗", "title": "寄和叔", "paragraphs": ["蹤迹飄然寄海隅，往來寧復論親疏。", "風烟冷落漁樵市，鐘磬蕭條釋梵居。", "卜築擬爲常侍賦，干時休奉子公書。", "泰亨乃見能連茹，剝極安知不得輿。", "蹭蹬且同棲櫪馬，噞喁真類失波魚。", "男兒所患無能爾，窮達終應有命與。", "戰伐干戈誅猰貐，急難兄弟困雝渠。", "敢忘越石思梟虜，終學陶潛自荷鋤。", "婢膝奴顔焉敢比，蠟言梔貌亦羞予。", "嵇康豈肯爲尸祝，楊意何能薦子虛。", "流落丹心徒許國，衰遲華髪漸盈梳。", "勿驚歲晚多懷感，處順安排樂有餘。"]}