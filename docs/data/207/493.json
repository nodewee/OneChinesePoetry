{"author": "李綱", "period": "宋", "type": "诗", "title": "聞七弟叔易登科", "paragraphs": ["吾家世儒業，教子惟一經。", "邇來四十載，父子三成名。", "憶昔塵忝初，非才廁羣英。", "臚傳被殊渥，姓氏落寰瀛。", "天子親識擢，屢對雲龍庭。", "玉音每褒諭，必及吾親寧。", "同朝大明宫，搢紳以爲榮。", "君恩太山重，欲報鴻毛輕。", "迂愚得放逐，不復嘆飄零。", "爾今又登第，相去纔九齡。", "勤勞酬素志，烜赫振家聲。", "箕裘端不墜，義方益芬馨。", "季弟亦鄉選，來年試春卿。", "雲鴻繼高舉，桂苑同飛鳴。", "子壯可起家，予衰欲歸耕。", "勉哉脩遠業，正值時休明。"]}