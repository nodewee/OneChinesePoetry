{"author": "李綱", "period": "宋", "type": "诗", "title": "次韻湖陰曲", "paragraphs": ["繡鞍玉勒黄金鞭，躍馬直入無玉錢。", "繞營三匝人不識，天風翻動旌旗鮮。", "賊臣晝寢蒼黄起，夢裏陽烏光照水。", "追風鐵騎去非遲，真主那從賊中死。", "寶鞭傳玩日淒淒，行遠不聞天馬嘶。", "千金安用試虎口，將帥何如思鼓鞞。", "西南大星寒有鋩，畫衣繡衮垂平章。", "九重宫殿鎖春色，豈如萬里秦城長。"]}