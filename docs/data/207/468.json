{"author": "李綱", "period": "宋", "type": "诗", "title": "再賦酴醿贈志宏", "paragraphs": ["春入酴醿如憤洩，翻空萬點枝頭雪。", "濃花嫩蘂滿柔柯，應笑蓬葭春亦茁。", "東君端的衒工夫，故把瓊酥巧粧綴。", "含風觸處便氛氲，带月看時更清絕。", "幽香移入小齋中，獨比餘花最難歇。", "子應憐我惜春光，刺手鈎衣幾番擷。", "却嗟草木本無情，亦解随時自開閉。", "對花一醉更繙書，醉裏猶能讀爲霓。"]}