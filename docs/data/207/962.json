{"author": "李綱", "period": "宋", "type": "诗", "title": "彭蠡", "paragraphs": ["神禹治水江爲最，邐迤逶蛇鍾作滙。", "泓澄不獨陽鳥居，浩蕩端使羣川會。", "羣川已會江不湍，朝宗到海東南安。", "烟收雲歛望不盡，眼界始知天宇寛。", "世傳揚瀾并左蠡，無風白浪如山起。", "我今謫官此中行，何事恬然風浪止。", "陽侯也自可憐生，不學世人皆世情。", "好風已借一帆便，霽色更增雙眼明。", "晚來畫舸鳴六櫓，超忽千山如脫兔。", "波心突兀見星宫，雲際峥嶸望廬阜。", "世間此景良不多，洞庭三峽真么麽。", "共浮大白期一醉，對此不飲當如何。"]}