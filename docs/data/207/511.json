{"author": "李綱", "period": "宋", "type": "诗", "title": "次符讀書城南韻", "paragraphs": ["騄驥有駿足，調御始服輿。", "天資已髙邁，淬礪資羣書。", "敏學復好問，端由方寸虛。", "超然適正道，克慎在厥初。", "百家見異户，六藝知同閭。", "愽觀而妙柬，奥義將燦如。", "纖繳下雲鵠，沈鈎出淵魚。", "精思理難遯，篤志道匪疏。", "溉根食其實，浚源導成渠。", "反已類學射，求心猶放豬。", "精英謝糟粕，光景走蟾蜍。", "寸陰寶尺璧，旨味勝浮蛆。", "是中苟得趣，何適不可居。", "問言何以然，得之在學歟。", "譬猶大農家，豐年多蓄儲。", "人皆升斗窘，已獨倉箱餘。", "自飽以及衆，愽施誠樂且。", "文章乃餘事，筆墨爲耕鋤。", "當爲丹山鳯，勿作黔中驢。", "本末固有序，未菑那得畬。", "致身霄漢上，登降白玉除。", "朱雲既折檻，辛毘亦牽裾。", "愛君當以誠，危言豈邀譽。", "自古富貴者，磨滅同丘墟。", "何如任直道，用捨隨卷舒。", "不能乃自棄，君子其疾諸。", "願言力學人，去去無躊躇。"]}