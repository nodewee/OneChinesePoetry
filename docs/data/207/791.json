{"author": "李綱", "period": "宋", "type": "诗", "title": "遊五松山觀李太白祠堂", "paragraphs": ["大江東南流，鼓柁江水上。", "薄遊五松山，獲見謫仙像。", "嗚呼天寶間，治亂如反掌。", "兵戈暗中原，豪傑多長往。", "謫仙當此時，逸氣隘天壤。", "脫身來江東，縹渺青霞賞。", "作詩幾千篇，醉筆籠萬象。", "迄今有遺祠，識者共瞻仰。", "嗟予豈後裔，愚拙誰復尚。", "珥筆玉殿螭，謫官閩嶺瘴。", "荷恩許生還，冒險理歸槳。", "於焉覿仙風，足以慰遐想。", "願言繼清芬，何由揖英爽。"]}