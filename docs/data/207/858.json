{"author": "李綱", "period": "宋", "type": "诗", "title": "次韻和曾徽言登北禪寺塔", "paragraphs": ["佛教入中土，貝多凡幾翻。", "摩騰導其流，僧伽鼓其瀾。", "乃建窣堵波，髙標屹參天。", "劃如五彩虹，上與青霄干。", "兹塔更奇古，層簷俯通川。", "江山遞隱見，萬象森迴環。", "公子抱遠韻，登臨眇風煙。", "仰穿龍蛇穴，旁瞰日月懸。", "茫茫悉細碎，寓目疑無全。", "歸來吐妙句，字字勞精甄。", "嗟我方屏處，勝遊阻清緣。", "幸窺慈恩作，如見衆寶山。", "宗風久寂寞，紵絮何其寒。", "安得師子吼，震此龍象筵。", "關弓挾白羽，櫜鞬相周旋。", "當分寶塔坐，一瞬三萬年。"]}