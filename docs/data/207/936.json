{"author": "李綱", "period": "宋", "type": "诗", "title": "九月八日渡淮", "paragraphs": ["長淮渺渺煙蒼蒼，扁舟初脫隋渠黄。", "平生見此爲開眼，况復乞身還故鄉。", "嗟余涉世誠已拙，徑步不虞機穽設。", "空餘方寸炳如丹，北望此時心欲折。", "楚天清曉作輕寒，黄蘆着霜聲正乾。", "川迴金碧隱窣堵，風遠鍾磬聞龜山。", "櫓聲嘔軋歸何處，笑指江臯尋舊路。", "松菊荒蕪欲自鉏，盗賊顛翻非所懼。", "蟹螯菊蘂風味遒，且須爲盡黄金舟。", "世間種種如夢電，此物能消萬古愁。"]}