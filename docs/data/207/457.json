{"author": "李綱", "period": "宋", "type": "诗", "title": "次韻志宏見示春雪長句", "paragraphs": ["百花爛漫如冶容，頗訝陡然春色濃。", "那知忽作三尺雪，草木洗盡羣芳空。", "六英飄舞片片好，誰與刻削嗟神工。", "谿山恍在玉壺裏，樓觀飛出瑶臺中。", "却憐極目皆皓素，不復零落傷殘紅。", "幽人栩栩應夢蝶，落絮漠漠方黏蜂。", "虚堂兀坐清入骨，欲期汗漫遊鴻濛。", "剡谿訪戴久寂寞，安得一御泠然風。", "年來端恐詩道窮，幸予佳句時争鋒。", "客愁已劇更賦雪，半夜吟苦天地白。"]}