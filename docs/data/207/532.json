{"author": "李綱", "period": "宋", "type": "诗", "title": "讀四家詩選四首 永叔", "paragraphs": ["廬陵間世才，妙手歸大匠。", "文章振古風，獨立無與兩。", "詩篇尤藻麗，句法含萬象。", "平夷謝雕鐫，醇厚如醖醸。", "温温廊廟姿，不作窮愁相。", "平生蹈難危，利口困讒謗。", "終焉自光明，學者共師仰。", "每詩必言歸，耕釣箕潁上。", "但欲風波息，豈是事高尚。", "收身及未老，六一聊隱放。", "九原如可作，非公復誰嚮。"]}