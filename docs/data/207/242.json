{"author": "李綱", "period": "宋", "type": "诗", "title": "同叔易季言遊虎丘寺邂逅何得之", "paragraphs": ["理櫂適閩粤，虎丘聊艤航。", "霜林正搖落，翠柏森成行。", "入門躡磴道，喬木間疏篁。", "秦帝試劍石，破瓜分路傍。", "生公雨花臺，說法今不亡。", "蒼蘚衣峭壁，枯荷響迴塘。", "遂遊劍池上，毛髮森以張。", "沈沈下無底，疑有虬龍藏。", "鐫削露天巧，胚胎勞混茫。", "清奇儼圖畫，祕怪叵測量。", "薜荔疊秀色，枇杷吐幽香。", "行行造梵宇，金碧相熒煌。", "危脊聳古殿，長腰曼脩廊。", "憑虛架雲閣，鑿險通禪房。", "開軒俯吳會，蜂窠繚池隍。", "風煙寄遠目，心逐征鴻翔。", "列岫靄遥碧，平湖湛孤光。", "追尋殊未倦，策杖登崇岡。", "幽獨詩句苦，闔廬丘塚荒。", "五聖瞻象設，羽泉酌甘芳。", "西庵何閑寂，修竹自蒼蒼。", "脫履足生繭，解衣汗如漿。", "却攜二三子，置酒白雲堂。", "念舊已悽惻，感時增慨慷。", "况我方遠涉，狷介懷剛腸。", "一杯且相屬，世事都茫茫。", "冠冕志已冷，山林興偏長。", "逝將脫羈束，超然傲羲皇。", "斯遊信清絕，去去何時忘。"]}