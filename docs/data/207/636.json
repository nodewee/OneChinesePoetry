{"author": "李綱", "period": "宋", "type": "诗", "title": "鄧成彦以寒字韻長句來次韻答之", "paragraphs": ["蓬萊東隔滄溟寛，我欲遊之恨無翰。", "崆峒西峙冰雪積，崛起萬仞良難攀。", "不如隨寓忻所愜，放逐愛此沙陽山。", "蒼松拂雲雨溜溜，古澗鑿石泉潺潺。", "遠峰三疊碧瑪瑙，脩竹个个青琅玕。", "煙霞縹緲巧粧綴，極目秀色如可餐。", "就中此亭更幽絕，泠然爽氣洗我肝。", "命名題字聊一戲，坐覺景物增清寒。", "子爲勝遊真得侣，纖月正掛青雲端。", "詩篇雕琢愁肺腎，筆力漸闊生波瀾。", "當觀佳致本來有，拈出便作一倍看。", "百壺何必事狂飲，一斗自足資幽歡。", "夜乘小艇鼓歸櫂，平溪十里初不關。", "更須風露稍凄冷，相約同自亭中還。"]}