{"author": "李綱", "period": "宋", "type": "诗", "title": "次韻丹霞錄示羅疇老唱和詩四首 和古風", "paragraphs": ["快哉善知識，能以種種喻。", "我今亦樂說，漸修與頓悟。", "頓如草木芽，荄核已完具。", "又如大明鏡，色像悉陳露。", "漸如雞哺雛，羽翼勞覆護。", "又如苗成實，非一朝夕故。", "邈然孤峰頂，邂逅適相遇。", "歷歷親見之，非是夢而寤。", "却來共談說，妙契那復遻。", "精勤假修習，即得無生趣。", "清淨摩尼珠，初無塵垢汙。", "圓成一滴水，豈殊千里霔。", "妙藥須對治，能起膏肓痼。", "欲觀皎日輪，當去漫天霧。", "鐵輪頂上旋，不復有驚怖。", "劫火洞燃時，自有安身處。", "了兹一大事，餘外復何顧。", "庭前柏樹子，古廟香爐去。", "孤雲與獨鶴，何往不可寓。", "返觀生死海，便是湼槃路。", "普化示全身，達磨攜隻屨。", "證道坐菩提，降魔成露布。", "乃知費千談，不若行一步。", "丹霞真道人，願力極堅固。", "眼從慧中得，法乃佛親付。", "疋馬與單槍，縱横自馳騖。", "願見緣未合，臨風增景慕。", "何以寫予懷，繼此龍津句。"]}