{"author": "李綱", "period": "宋", "type": "诗", "title": "用韻賦梅花三首  其三", "paragraphs": ["雲山縹緲煙水村，嫣然顧我驚離魂。", "凝情不語自脉脉，旅愁易感方昏昏。", "我家梁谿富泉石，雪裏數株開北園。", "天涯相見一笑粲，玉色不减當時温。", "爲君清夜不成寐，月落已見東方暾。", "會栽千樹徧綠野，豈羨五柳垂衡門。", "臨風三嗅長太息，欲辯此意還忘言。", "何當歸去老三徑，攜幼入室酒盈樽。"]}