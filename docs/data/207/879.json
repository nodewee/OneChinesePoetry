{"author": "李綱", "period": "宋", "type": "诗", "title": "次韻仲弟古意", "paragraphs": ["棣萼相榮華，鴒原同急難。", "富貴何足羡，名節在所完。", "吾家諸弟昆，擢秀森琅玕。", "雖無金朱樂，顧有道義歡。", "故人豈不多，誰念范叔寒。", "卜築九峰下，庇此拙且頑。", "山光入户牖，溪水清不湍。", "我屋雖無華，容膝審易安。", "田疇半莨莠，念兹歲方艱。", "虛室味圖史，小圃蓻茝蘭。", "蕭然寂寞濱，庶保餘齡閒。", "哲弟富才業，壯志思昭姦。", "勉哉振此道，吾方閒處看。"]}