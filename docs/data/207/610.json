{"author": "李綱", "period": "宋", "type": "诗", "title": "垓下", "paragraphs": ["鴻溝已畫天下分，漢王未肯空迴軍。", "諸侯大會壁垓下，戈甲耀日如屯雲。", "夜聞四面楚歌起，天命人心知去已。", "拔山蓋世霸圖空，却嘆當時騅不逝。", "帳中美人身姓虞，悲歌起飲聊踟蹰。", "數行淚下竟别去，倉皇不得同馳驅。", "明眸皓齒爲黄土，草木含愁照今古。", "依然聽曲自低昂，豈憶平生離别苦。"]}