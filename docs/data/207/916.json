{"author": "李綱", "period": "宋", "type": "诗", "title": "寄李泰發吏部", "paragraphs": ["我生稟賦愚且屯，昔遊帝所知何因。", "狂言妄發取譴廢，屏跡分甘麋鹿羣。", "公於何許知姓字，迂趾訪我梁谿濱。", "平生傾蓋意氣合，談笑便覺襟懷親。", "如公材識邁倫等，緩步自當居要津。", "胡爲亦復作此態，出語輙已驚臣鄰。", "扁舟歸探會稽穴，單騎去指蒼梧雲。", "嶺南風土不全惡，陽朔山水古所珍。", "郎官出宰乃故事，絕徼萬里皆吾民。", "布宣德澤被蠻邑，獷俗可使風還淳。", "古來節士志溝壑，笑視生死同埃塵。", "甘心刀鋸蹈鼎鑊，狥國詎免危其身。", "聖朝寛大幸無比，竄謫未久多蒙恩。", "轅駒仗馬戀芻豆，何用局促聲長吞。", "堂堂基業甚宏遠，豈使扶助無良臣。", "勉旃行矣佇旋旆，乘興且訪山陰人。"]}