{"author": "李綱", "period": "宋", "type": "诗", "title": "望廬山", "paragraphs": ["多年不省廬山面，江上初從望中見。", "秀骨蒼顔五老人，顧我欣然如素善。", "香爐峰頂紫烟浮，瀑布遥看銀漢流。", "雲舒霞卷互明滅，倐忽變態無停留。", "却疑清夢尋丘壑，風物何爲宛如昨。", "縱令真是夢中看，夢未覺時良不惡。", "平生所願今乃償，寛著日月遊山房。", "青鞋布襪久已辦，百錢掛杖聊徜徉。"]}