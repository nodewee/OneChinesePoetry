{"author": "李綱", "period": "宋", "type": "诗", "title": "寶劍聯句", "paragraphs": ["造化鑪錘巧，山谿鑛鏷良。", "精金付歐冶，妙手鑄干將。", "淬礪呈鋒鍔，飛騰辨耿光。", "青黄司火候，爪髪助祈禳。", "桃氏幾時獻，龍文難久藏。", "鱗皴識松理，乙屈認魚腸。", "黯黯青蛇色，炎炎赤帝祥。", "提攜起三尺，駕馭牧羣狼。", "彈鋏悲馮子，誇鐔悟趙王。", "神功歸不試，利用運無旁。", "贈客千金直，方人百鍊鋼。", "還須玉具飾，何用蒯緱裝。", "詎使妖腰喜，當容節士狂。", "純盧非娬媚，巨闕太堅剛。", "鬱勃衝牛斗，蛇蜒接混茫。", "疇能寶於越，俱議刻艅艎。", "抆拭資神土，珍藏閟寶房。", "斬蛟誠壯勇，剸象見銛鋩。", "韓信歸髙祖，朱雲賜尚方。", "雄材元倚仗，佞膽已飛揚。", "渾脫公孫舞，縵胡庶士傷。", "吳鈎能曲折，蜀漢有文章。", "六賜恩何厚，三名怨未償。", "先知吼蛟兕，摩鈍凜冰霜。", "犬子嘗思擊，猿公莫敢當。", "翁歸備文武，季路戒彊梁。", "疾視真何事，要盟或可臧。", "鑱天隳彗孛，適野走徬徨。", "麾拂飛雷電，軒昂變雨暘。", "刺强同匕首，定亂豈長槍。", "叔向排當御，昭王畏拙倡。", "買牛今欲老，鑄鏄歲方穰。", "徐國留吳札，鴻門蔽頂莊。", "拄頤真貴盛，擊柱妄披猖。", "曜儹山妖見，秦興水怪彰。", "萬人猶可敵，一吷未應敭。", "不動驚公勝，爲誇異伯陽。", "斷匜猶未妙，穿屋始非常。", "止水涵晶瑩，疏星點角芒。", "聊須爲武備，何必事戎行。", "要並宗臣履，休同小盗裳。", "衝星憐杜子，斫地歎王郎。", "不假蒙須便，真成刃手創。", "新硎如可發，故物未應忘。", "黠虜稱兵急，王師擊鼓鏜。", "氛埃期掃蕩，心膽爲開張。", "未斬樓蘭級，那銷黔首瘡。", "幾回開匣罷，但欲引杯長。", "聊復防身佩，毋爲躍水亡。", "報君吾志畢，以爾倚扶桑。"]}