{"author": "李綱", "period": "宋", "type": "诗", "title": "次韻王堯明四旱詩 井汲", "paragraphs": ["我居梁谿傍，密邇陸子泉。", "漂流旅海陵，又欲買一廛。", "願言酌甘芳，爲滌腥與羶。", "居然值歲旱，此志無由全。", "百井盡枯涸，簡編匪虛傳。", "夜汲費燭炬，曉趨駢足肩。", "一壺信千金，一飲或萬錢。", "逝將向井拜，飛泉爲濺濺。", "泓澄古鏡色，吸引星光圓。", "洋洋療衆渇，不竭如巨川。", "井收遂勿幕，瓶盆送迴旋。", "飲水自可樂，安用井底眠。"]}