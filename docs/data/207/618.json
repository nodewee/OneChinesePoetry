{"author": "李綱", "period": "宋", "type": "诗", "title": "讀韓偓詩并記有感  其一", "paragraphs": ["唐室昔不競，天綱遂陵遲。", "閹豎擅朝政，姦雄肆覦窺。", "天子遭迫脅，翠蓋蒙塵飛。", "矢石集黄屋，四郊皆鼓鼙。", "羣兇雖殄滅，國命亦已移。", "韓子司翰苑，實被昭宗知。", "忠言雖屢貢，顛厦誠難支。", "謫官旅南土，召復不敢歸。", "當時白馬驛，從横卿相尸。", "投之濁流中，至今耆舊悲。", "夫子乃幸免，禍福良難期。", "假道寓沙陽，空門知所依。", "雖踰二百載，猶傳贈僧詩。", "邑令真好事，作記刊豐碑。", "文辭雖淺陋，事實頗可追。", "讀之三嘆息，弔古情悽洏。", "寄聲藏去者，擅有將奚爲。"]}