{"author": "李綱", "period": "宋", "type": "诗", "title": "中秋望月次玉局翁韻二首  其一", "paragraphs": ["明月如玉盤，飛上青霄東。", "徘徊斗牛間，照我禪室中。", "爽氣靄亭户，清光透簾櫳。", "我雖不解飲，敢辭玉樽空。", "舉酒對明月，起舞聊相從。", "身世兩翛然，如遊廣寒宫。", "夜久風露冷，草根吟候蟲。", "咽咽不能已，豈自鳴其窮。", "天涯多霧雨，好景誠難逢。", "哦詩不成寢，頗類魚噞喁。"]}