{"author": "李綱", "period": "宋", "type": "诗", "title": "題陳氏隱圃佚老堂二十韻", "paragraphs": ["處世如大夢，悟者能有幾。", "鐘鳴漏已盡，躭著不知止。", "賢哉潁川公，纔老即謝事。", "懸車築園池，歸作隱君子。", "大塊方逸我，順之聊復爾。", "燕居二十年，坐進端爲此。", "委形雖物化，妙湛本無死。", "我來恨不及，猶喜識其嗣。", "鬢眉皓已霜，眸子炯如水。", "頭著白綸巾，蕭散真晋士。", "傳家有髙風，何必拾青紫。", "衡門久不開，荒徑爲我洗。", "相攜步方塘，春渌漲清泚。", "修篁間蒼松，新槐雜嘉卉。", "斷橋堆露籜，危架引煙蘂。", "蔭庭桂團團，疊澗石齒齒。", "蕭森無俗姿，曠遠含古意。", "慰我放逐情，翛然百憂弭。", "緬懷前人風，安得九原起。", "相過不厭頻，追隨從此始。"]}