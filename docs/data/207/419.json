{"author": "李綱", "period": "宋", "type": "诗", "title": "吳慎微鄧志宏同遊陳氏園", "paragraphs": ["我本惜春人，常恐春色老。", "沙陽渺天南，春到一何早。", "羣芳忽爛漫，自覺被春惱。", "招邀適名園，景物得幽討。", "燦燦桃李妍，娟娟松竹好。", "虛室自含風，迴塘已生草。", "酌酒對芳菲，論文慰懷抱。", "瓌奇窺李杜，寒色笑郊島。", "軟語既温温，髙談方浩浩。", "二子若驊騮，輕車駕長道。", "而我正飄蓬，摧殘已枯槁。", "家在天一涯，情若風中翿。", "幸然得相從，豁我憂心擣。", "青春能幾時，落花看又掃。", "寧辭金罍空，坐使玉山倒。", "世事可兩忘，悠悠信蒼昊。"]}