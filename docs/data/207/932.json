{"author": "李綱", "period": "宋", "type": "诗", "title": "食蟹", "paragraphs": ["秋風蕭蕭蘆葦蒼，野岸郭索紛成行。", "持矛被甲正雄健，意氣正欲行無旁。", "朝魁執穗似有禮，擁劍敵虎何其强。", "野人篝火夜採撥，束縛赴鼎如驅羊。", "樽前風味若無敵，芼以橙橘尤芬芳。", "流膏斫雪快一飽，咀嚼海錯皆尋常。", "丹楓夜落吳天霜，䆉稏欲熟千畦黄。", "梁谿白蟹正可釣，雛雞濁酒肥且香。", "先生歸去營口腹，老饕未許他人當。", "家山漸近意漸適，思歸豈獨鱸魚鄉。"]}