{"author": "李綱", "period": "宋", "type": "诗", "title": "志宏見和再次前韻 酴醿", "paragraphs": ["寒過春光還漏洩，酴醿架上花如雪。", "輕盈皓色訝梅開，芬馥清香勝蘭茁。", "龍鬚初引翠蔓長，玉質全看素英綴。", "結成幽洞自深沈，蔭此芳醪更奇絕。", "銅瓶只浸兩三枝，香在根塵都不歇。", "幽人贈我意已勤，却愧終朝煩採擷。", "子美惟愁花欲飛，淵明自愛門常閉。", "尋芳須趁春未殘，更喜晴天垂彩霓。"]}