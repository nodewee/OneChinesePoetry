{"author": "李綱", "period": "宋", "type": "诗", "title": "述懷", "paragraphs": ["早遊文翰圃，誤齒縉紳塗。", "蘭省爲郎久，霜臺奮舌孤。", "荷知誠特達，勵志敢躊躇。", "屢賜楓宸對，親蒙御筆除。", "月卿論鉅禮，柱史進寒儒。", "黼座當陽日，螭坳載筆初。", "明堂頒政事，路寢集簪裾。", "繡案横雕檻，天香夾御鑪。", "翠華來寶輦，清蹕警嵩呼。", "法駕臨真館，芳塵從屬車。", "重瞳瞻日月，粹色仰瓊瑜。", "侍立親龍衮，書言粲帝謨。", "視朝崇政罷，勸講邇英餘。", "麗日明金殿，輕風響珮琚。", "漏聲寒淅瀝，槐影綠扶疏。", "紫槖陪時彦，黄扉寓直廬。", "仙遊疑閬苑，清夢豈華胥。", "遇事肯懷祿，銜恩寧惜軀。", "惟慚涉道淺，豈恨與時迂。", "犬馬知愛主，龜蛇思報珠。", "未終青史志，一奏皂囊書。", "誰謂爰絲直，端同汲黯愚。", "謫官來劍浦，襆被出神都。", "感激心獨苦，飄零歲已徂。", "悽悽念終養，冉冉歎征途。", "四海盡蒙澤，孤臣方向隅。", "願迴天上照，一起轍中枯。"]}