{"author": "李綱", "period": "宋", "type": "诗", "title": "次韻王堯明四旱詩 河運", "paragraphs": ["漕渠如坦途，泛此往來宅。", "疏川誰之功，乘木本諸益。", "常疑侔滄溟，巨釣可龍伯。", "那知旱暵甚，有此困涸阨。", "豈無車班班，莫勝倉箱積。", "譬猶一鶚飛，孰與鷙累百。", "汲江勞甕盎，禱雨費珪璧。", "端爲魚鼈憂，無乃雲雷斁。", "安得千里波，篙師發櫂歌。", "願借壯士手，爲乃挽天河。"]}