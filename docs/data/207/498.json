{"author": "李綱", "period": "宋", "type": "诗", "title": "羅疇老所藏李伯時畫馬圖二首 御馬", "paragraphs": ["房星之精下天駟，産此騏驎奉天子。", "龍媒徠自大宛城，汗血生從渥洼水。", "那知妙手居合淝，筆端能出神俊姿。", "顧視清高氣深穏，志意俶儻精權奇。", "蘭筋秀骨連錢直，細毛蕭捎豐頰臆。", "金鞿絡首牽奚官，自中伏波銅馬式。", "一疋駐立一疋行，坐看千載風雲生。", "鸞旗在前屬車後，雖有絕足何由呈。"]}