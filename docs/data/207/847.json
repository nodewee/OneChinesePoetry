{"author": "李綱", "period": "宋", "type": "诗", "title": "江上值雪戲成短歌", "paragraphs": ["我來自南今幾月，萬里不曾看點雪。", "艤舟江南煙水灣，雪作春風更奇絕。", "凍雲漠漠愁鎖空，初聞冰霰響窗蓬。", "鮫人泣下玉盤碎，珠璣亂落層霄中。", "須臾雪片大如指，密灑江干浩無際。", "白帝從以萬玉妃，婀娜旂常墮雪水。", "迴風飄舞轉交加，坐看汀洲鋪玉沙。", "已驚綠柳早飛絮，更訝黄蘆還带花。", "沙頭鳬鴈自儔侣，天暝雲寒去何處。", "漁翁獨立釣清江，披得一蓑非好句。", "梁谿居士初歸來，對此超然慰所懷。", "家在淮東阻行色，晴天且爲片時開。"]}