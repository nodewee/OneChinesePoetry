{"author": "李綱", "period": "宋", "type": "诗", "title": "志宏送巖桂并惠長篇求予賦詩次韻答之", "paragraphs": ["我來閩嶺值春月，坐見園林花競茁。", "殷紅枝上破燕脂，嫩白稍頭開玉雪。", "平生苦吟緣愛奇，對花豈忍都無詩。", "愧將拙句寫天巧，但把濁酒酬春暉。", "適來巖桂花尤好，亂綴黄英向青昊。", "非時似欲鬭羣芳，草木無情亦相惱。", "栟櫚送花來覓句，端恐梁谿得歸去。", "謫官且作九年期，家在天涯那復顧。", "何時萬里吹秋風，清香伴此金芙蓉。", "臨風一醉百憂散，看子揮毫如彩虹。"]}