{"author": "李綱", "period": "宋", "type": "诗", "title": "投金瀨有感", "paragraphs": ["楚王聽讒誅五卿，招呼二子同就烹。", "子胥彎弓見使者，義不戴天非惜生。", "操瓢乞食困江表，曷嘗一日忘郢城。", "溧水之陽遇真識，壺漿簞食欣相迎。", "當時追捕尚爾急，殺身滅口意豈輕。", "霸吳何止服句踐，破楚遂以鞭荆平。", "倒行逆施道雖遠，復仇攄憤聖所稱。", "却來訪舊欲報德，歎息玉質隨流萍。", "投金淺瀨亦何有，聊以寓意通精誠。", "哀窮進食類漂母，解劍掛墓同延陵。", "古人已矣不可見，空有史筆垂聲名。"]}