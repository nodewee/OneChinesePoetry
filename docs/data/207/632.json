{"author": "李綱", "period": "宋", "type": "诗", "title": "次韻虢國夫人夜遊圖", "paragraphs": ["金鞍玉勒連錢驄，車如流水馬如龍。", "遺簪墮珥碎珠翠，蜜炬夜入蓬萊宫。", "曲江宫殿春蒲柳，玉盤犀筯傳纖手。", "坐中綽約盡天人，錦茵雲幕清無塵。", "賜名大國動光彩，馬嵬回首空啼痕。", "我欲題詩弔千古，喪國亡家皆此路。", "嫣然一笑傾人城，皓齒明眸真女虎。"]}