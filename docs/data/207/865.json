{"author": "李綱", "period": "宋", "type": "诗", "title": "次韻和虞公明察院賦所藏李成山水", "paragraphs": ["畫史古多有，李生獨寶傳。", "譬猶古人書，墨妙稱誠懸。", "尤物世難蓄，變化登雲天。", "流落人間者，遺跡猶綿綿。", "此本更奇絕，髙深自山淵。", "想當槃礴時，舐筆應如椽。", "樓觀抱空曲，林芿靄層巔。", "屹然巖石姿，潤比金玉堅。", "倐忽變寒暑，霏微起雲煙。", "髙堂寓遠目，如墮嵩華前。", "迴觀舊所藏，一一可棄捐。", "乃知蓋代手，筆力能旋乾。", "衆工畫山水，意匠勞雕鐫。", "惟兹得簡易，大巧初天全。", "鑒裁有精識，丹青孰爭先。", "何須嫫姆醜，始辨西施妍。", "嗟我性迂拙，漂流方隱鄽。", "幸從長者遊，坐使伊鬱宣。", "嘯詠圖史間，髙臺謝牽攣。", "新詩與妙畫，更使窮鑽研。", "愧乏色絲句，爲續金聲篇。", "端思畫中趣，秪欲休林泉。"]}