{"author": "李綱", "period": "宋", "type": "诗", "title": "題邵平種瓜圖", "paragraphs": ["君不見伯成子髙讓侯爵，在野終年自耕穫。", "下風趨問禮徒勤，俋俋田間事無落。", "又不見於陵仲子推相位，爲人灌園刈葵藿。", "抱甕區區同漢陰，不糝藜羮有餘樂。", "古來賢達有如此，志趣未可常情度。", "力辭富貴居賤貧，凛若風霜隕輕籜。", "邵平本自侯東陵，秦破國除休一壑。", "當時漢祖疑鄼侯，置衞增封意非薄。", "衆賓皆賀平獨弔，一言轉禍推先覺。", "以兹智略佐風雲，復取故封何所怍。", "歸來種瓜青門外，灌溉耡耘甘寂寞。", "長安之東壤尤美，翠蔓離離照城郭。", "秋陽正熾瓜正肥，解衣摘實如俛鶴。", "兒童隨立形骨清，挈笠攜筐助操作。", "遂令世美東陵瓜，身後髙名動寥廓。", "屠販曾聞封絳灌，奴僕從來興衞霍。", "髙鳥已盡良弓藏，更有韓彭辱囚縛。", "何如終老守瓜畦，自飽飽他真不惡。", "龍眠也是可憐人，畫此端令事如昨。", "世間如畫畫如夢，聊爲作歌資一噱。"]}