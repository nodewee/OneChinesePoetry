{"author": "李綱", "period": "宋", "type": "诗", "title": "苦熱行", "paragraphs": ["南方苦暑殊中州，金遇火伏相拘囚。", "飛鳶跕跕草木愁，疑在鑪冶遭蒸烰。", "六龍中天停厥輈，火雲突兀燒高丘。", "炎風如焚汗翻油，祝融嘘呵不肯休。", "赤脚踏冰邈難求，返視絺綌猶狐裘。", "行人病暍喘車牛，雖處廣厦非所庥。", "我欲登彼白玉樓，側身西望心悠悠。", "何當萬里來清秋，其帝少昊神蓐收。", "颯然風露洗我憂，凉生暑退火西流。", "四時代謝如環周，及兹又作徂年謀。", "人生寒暑爲寇讎，何異瘧癘脂髓摉。", "有力負走藏壑舟，朱顔綠髪安可留。", "以靜勝躁聊優游，何必遠期汗漫遊。"]}