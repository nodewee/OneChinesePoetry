{"author": "李綱", "period": "宋", "type": "诗", "title": "再賦一首", "paragraphs": ["十年不踏江南村，想像梅花勞夢魂。", "豈惟捧心笑西子，只恐舉步迷東昏。", "繁英恍訝羣玉府，墮蕊悄愁金谷園。", "冰肌自飲晨露白，粉質不浴驪湯温。", "我行閩嶺喜入眼，皓彩照耀咸池暾。", "煙凝雲慘更愁絕，積雪欲堆袁安門。", "天香國艷世無匹，何用苦死教能言。", "吹殘樓角真可惜，莫厭秉燭臨芳樽。"]}