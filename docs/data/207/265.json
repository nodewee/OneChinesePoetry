{"author": "李綱", "period": "宋", "type": "诗", "title": "靈隱宫", "paragraphs": ["我昔曾遊飛來峰，白猿晝掛峰上松。", "曄然靈光如彩虹，鐘磬自響金仙宫。", "宦遊漂泊西復東，雖欲再到無由從。", "帝居鈞天陋瀛蓬，螭坳載筆侍重瞳。", "逆鱗聊試摩神龍，謫墮劍浦山重重。", "征鞍來此尋舊蹤，恍如夢落煙霞中。", "朱樓寶殿飛玲瓏，寒泉幽石欣相逢。", "門前池館虛含風，一洗塵慮清心胸。", "明朝南去隨征鴻，惆悵勝遊回首空。"]}