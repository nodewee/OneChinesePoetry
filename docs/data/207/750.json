{"author": "李綱", "period": "宋", "type": "诗", "title": "武夷行", "paragraphs": ["憶昨退朝門下省，槐影扶疏清晝永。", "瑣窗一枕夢仙山，覺來毛骨猶清冷。", "謫官道出武夷山，風景翛然似夢間。", "碧溪九曲山萬疊，況值密雪妝煙鬟。", "寛恩今日容歸去，笑指洞天尋舊路。", "霜晴日暖白雲深，遥望幔亭天一柱。", "羽人導我遊仙谿，翠壁蒼崖晚更奇。", "浩歌快飲縱迴櫂，星月耿耿風淒淒。", "曉來換骨巖中看，玉潤金堅餘片片。", "三姝駢立映彤霞，二水交流縈素練。", "征鞍欲去更從容，仙境靈跡豈易逢。", "他日追思不可到，夢魂還過七閩中。"]}