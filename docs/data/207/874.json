{"author": "李綱", "period": "宋", "type": "诗", "title": "次韻徽言見贈", "paragraphs": ["白首窮一經，此道何嘗東。", "陋質誤識擢，珥筆宸庭楓。", "胸中何所見，耿耿惟孤忠。", "謫官乃自取，寵辱久矣同。", "朅來旅江城，勝遊幸從公。", "款暱讌笑歡，顧忘身世窮。", "十年倦遊意，一笑回首空。", "尚餘愛君心，夢繞明光宫。", "夫子抱髙趣，才氣凛以雄。", "揮毫寫妙語，爗若五彩虹。", "寧淹江海上，行簉鵷鷺中。", "放懷且玉友，不用酟郫筒。"]}