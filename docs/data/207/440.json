{"author": "李綱", "period": "宋", "type": "诗", "title": "乘興遊鄧季明園池邀志宏同會再賦陳園韻", "paragraphs": ["幽人築小圃，自樂不知老。", "聞名雖已熟，相見苦不早。", "忘懷傾盖間，什我羈旅惱。", "春風入芳林，乘興聊一討。", "嘉葩寒未開，美木晴更好。", "飄零桃與杏，殘紅委煙草。", "急令招小阮，談笑款清抱。", "披襟步方池，散策窮遠島。", "翛然適我情，忘此歸志浩。", "人生暫寄身，寵辱何足道。", "舐痔得車多，未可驕黄槁。", "一杯且相属，起舞不須翿。", "文楸響玉子，更試兵家擣。", "羸形乍泉漲，猛勢驚電掃。", "應憐客素癡，屢勸罰觥倒。", "歸待月華生，清光滿春昊。"]}