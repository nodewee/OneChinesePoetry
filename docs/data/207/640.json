{"author": "李綱", "period": "宋", "type": "诗", "title": "中秋望月次玉局翁韻二首  其二", "paragraphs": ["皎皎月華白，寥寥秋氣清。", "念我方遠客，步月亭中行。", "風露感我心，凄然入重扃。", "誰家弄横笛，巧作斷腸聲。", "獨酌一壺酒，對此千里明。", "人生但自適，何必四者并。", "醉眼視萬物，擾擾如浮萍。", "得喪何須道，譬猶陰與晴。", "節義太山重，富貴鴻毛輕。", "我心與明月，照見萬古情。"]}