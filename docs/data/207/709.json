{"author": "李綱", "period": "宋", "type": "诗", "title": "志宏得碧字以詩來次其韻", "paragraphs": ["明月照清溪，影落千尋碧。", "輕風皺微瀾，蕩漾搖金色。", "相攜理桂檝，及此萬籟寂。", "天空露氣寒，棲鳥正縮瑟。", "何人起秋思，數弄月中笛。", "坐使遷客情，悽然感去國。", "清遊得英俊，勝賞飽泉石。", "豈殊在吾家，親戚欬於側。", "賦詩各言懷，險韻對勍敵。", "歸來氣未衰，開匣看三尺。"]}