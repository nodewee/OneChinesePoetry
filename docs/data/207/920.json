{"author": "李綱", "period": "宋", "type": "诗", "title": "題周孝侯廟", "paragraphs": ["周侯高節冠千古，志氣剛明乃如許。", "劍斬長橋戟尾蛟，刺殺南山雪毛虎。", "歸來一聽閭里言，折節寧辭遠遊苦。", "學成名立世共驚，狥國忘身乃其所。", "至今血食荆溪濱，廟貎崇深日簫鼓。", "我來再拜仰遺像，思古傷今悵誰語。", "君不見淮陰跨下已亡奇，噲等何羞與爲伍。"]}