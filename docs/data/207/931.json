{"author": "李綱", "period": "宋", "type": "诗", "title": "煨芋", "paragraphs": ["今夕何夕夜未央，天寒擁爐更漏長。", "縮肩環坐有饑色，呼童取芋灰爲塘。", "蹲鴟得火良易熟，脫落皮毛如紫玉。", "迭煨迭進争相先，笑語頗喧知實腹。", "錦里先生亦不貧，家園收拾動千斤。", "凶年自可活妻子，美好不减岷江濱。", "鄴侯昔遊衡嶽左，懶瓚食餘貽半箇。", "我今歸去隱家山，豈復從人覓殘顆。", "臞儒奉養亦已微，一飽便吟煨芋詩。", "君不見齊公夜半意不嗛，易牙煎熬燔炙和調五味而進之。"]}