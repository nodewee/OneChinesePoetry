{"author": "李綱", "period": "宋", "type": "诗", "title": "次韻王堯明遊北寺", "paragraphs": ["小雨濕殘花，迴風振芳草。", "勝遊宜及時，嘉此春物好。", "蕭然二三子，散策窮杳眇。", "招提枕郊頭，殿閣出林表。", "中有王屋泉，一酌百慮澡。", "踟蹰古城隅，幽徑通翠篠。", "嗟予阻追陪，正坐塵事繞。", "衣冠方北渡，親故幸非少。", "客情終念歸，回首雲縹緲。", "遥憐松菊荒，仰羡鸛鶴矯。", "園田誠可樂，鼙鼓尚驚擾。", "何當終素心，永歎憂用老。"]}