{"author": "李綱", "period": "宋", "type": "诗", "title": "志宏見和再次前韻 牡丹", "paragraphs": ["半夜疏鐘來景陽，美人梳洗隨君王。", "天然意態已傾國，何用苦死催嚴粧。", "朱顔半酡寧著酒，玉膚自滑非臨湯。", "鉛華固美豈真色，蘭麝雖馥非天香。", "我觀牡丹正如此，勾欄横檻爲雕房。", "乍驚神女峽中見，只恐弄玉雲間翔。", "檀心點點暈深紫，金蘂簇簇搖金黄。", "坐令雜花爲婢妾，解使蜂蝶成顛狂。", "臨風嫋嫋更妍好，渾如舞袖踏春陽。", "芳根最是洛中盛，安得千本栽砌傍。", "惜花惟怕春色老，此癖誰與鍼其肓。", "沙陽春晚始一見，如有異味争先嘗。", "蠟封剪處持送我，念子此意何時忘。", "禅關兀坐無與語，遲遲晝景方舒長。", "對花把酒不知醉，醒後還復悲殊鄉。", "佳篇酬和慰落寞，清麗欲與花争芳。", "吟哦愈苦詩愈好，去去惜此窗前光。"]}