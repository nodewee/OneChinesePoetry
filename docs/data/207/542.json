{"author": "李綱", "period": "宋", "type": "诗", "title": "志宏以家所生新芝遺予并以詩來次韻報之", "paragraphs": ["紫芝多産白玉峰，服食益壽增明聰。", "人間採茹未易得，悵望古曲來悲風。", "那知遠謫見奇物，子家端是慶所鍾。", "煌煌三秀豈難並，玉榦雲葉方成叢。", "嘉祥美瑞不自惜，掇以遺我誠由中。", "甘芳勝菌滑勝乳，能殺三尸驅九蟲。", "童顔瞭視駐可久，墮髪落齒生應重。", "嗟予迂疏與世闊，得食此物誰之功。", "商山儻可追四皓，淮南安用尋八公。", "驂鸞控鶴吾未暇，千里白雲聊與同。"]}