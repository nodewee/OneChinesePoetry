{"author": "李綱", "period": "宋", "type": "诗", "title": "似表復以詩來再次前韻并簡似矩待制似之舍人", "paragraphs": ["吾宗抱逸韻，試吏得南屏。", "掃廳日哦詩，俗士駕敢並。", "雙谿與疊嶂，拄頰對佳境。", "諸昆奉板輿，晨夕嚴省定。", "仲氏近剖符，鍊養窺丹井。", "叔兮久燕閒，禪要心獨領。", "何人縶騏驥，逸足未髙騁。", "會當歸本朝，宗社重九鼎。", "衰疲老山林，耕釣供餌餅。", "叩門欣得朋，草草具醪茗。", "追思會金陵，三載如食頃。", "契闊懷晤言，川途阻修永。", "臨流送將歸，歲晏風霜冷。", "寄聲昆季間，卜隣誰定肯。", "天髙烟霧深，且縱江湖艇。"]}