{"author": "李綱", "period": "宋", "type": "诗", "title": "開先寺漱玉亭", "paragraphs": ["未遊潄玉亭，先誦東坡詩。", "手持芙蕖跳下清泠中，疑非謫仙不能爲此詞。", "後翁三十年，我亦遊於斯。", "飛橋已堙沒，故跡多推移。", "空餘髙巖與深谷，落日慘淡松風吹。", "白龍依舊出青峽，散沫下作清漣漪。", "古來陵谷會遷變，况乃景物資人爲。", "雲間灩灩吐寒月，清光不減翁當時。", "相望一世發孤笑，坐使萬古生長悲。"]}