{"author": "李綱", "period": "宋", "type": "诗", "title": "奉酬陳之元教授見贈次韻", "paragraphs": ["謫官因得窮林泉，陶寫聊復資詩篇。", "青岑疊疊山滿眼，碧波湛湛溪涵天。", "南連海嶠饒霧雨，北望吴越淒風煙。", "感懷觸目還得句，但可娱戲那敢傳。", "譬猶候蟲與時鳥，自鳴自已真偶然。", "豈知飄落廣文耳，飾以妙語煩雕鐫。", "與公平生未相識，一見傾心誰與易。", "沙陽百里阻遊從，注目寒空暮雲碧。", "朅來邂逅慰所思，況得新詩飛霹靂。", "我今歸去隱梁谿，遠跡江湖飬愚直。", "看公白日上青霄，九萬扶搖不勞力。"]}