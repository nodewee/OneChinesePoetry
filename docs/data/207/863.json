{"author": "李綱", "period": "宋", "type": "诗", "title": "次韻王堯明四旱詩 酺祭", "paragraphs": ["閔旱意不樂，駕言遊近坰。", "田父紛在野，祭酺方乞靈。", "借問何以然，東臯産蝗螟。", "主張有神物，薄禮羞微馨。", "神歆庶災熄，敢愛酒滿瓴。", "導我試往觀，戢戢初插翎。", "剪穗齊若刀，抱稈牢如釘。", "異哉天壤間，孕此妖孽形。", "羣族既蕃衍，氣類屯臊腥。", "仲尼所不堪，紀異垂麟經。", "畀火見周雅，捕瘞聞唐庭。", "人力自足勝，何須詰冥冥。", "聰明實依人，正直神所聽。", "區區觴豆間，厥德安足銘。", "誰能起雲師，霈雨驅疾霆。", "一洗羽孽息，寥落如晨星。"]}