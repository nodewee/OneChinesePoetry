{"author": "李綱", "period": "宋", "type": "诗", "title": "小閣晚望書懷一百韻示仲弟并簡顧子美", "paragraphs": ["歲晏羣陰積，天髙霰雪晴。", "西山來爽致，小閣湛虛明。", "曲檻馳孤照，微雲點太清。", "泛觀周宇宙，曠望出枝撐。", "九隴龍蛇伏，梁谿組練縈。", "翠烟浮近市，碧瓦麗髙甍。", "湖外千巖秀，林端一带平。", "松篁森薈蔚，樓觀鬱崢嶸。", "天末氛埃歛，坤倪物象呈。", "清風生户牖，秀色入軒楹。", "北極星辰拱，東臯雨露贏。", "寸懷舒遠目，萬感集孤情。", "憶昨陪螭殿，終年侍玉京。", "含毫青瑣闥，通籍鳳凰城。", "奬擢知恩重，臨危覺死輕。", "囊書朝入奏，襆被夕徂征。", "去歷谿山險，歸虞盜賊驚。", "西江足波浪，南國滿旃旌。", "迂路良非策，尋家不計程。", "天戈戡猰貐，廟略掃欃槍。", "蕪没田園在，歡呼僕隸迎。", "亂離才甫定，患禍忽相嬰。", "風木悲摧感，祥琴慘愴聲。", "誓終墳墓守，望絕縉紳榮。", "卜築誠長計，棲遲豈釣名。", "當爲千載蟄，那作九臯鳴。", "示舌羞張子，輕身笑禰衡。", "盤桓且丘壑，騰踏自公卿。", "未具函關駕，聊從谷口耕。", "歲功方險惡，供給敢豐盈。", "瘠隴饒稂莠，彪池粃稻秔。", "何心謀肉食，充腹但藜羮。", "孤笑彈長鋏，微吟就短檠。", "開編聊自慰，攻苦飽曾更。", "巵酒和糟粕，盤飱雜蚌蟶。", "恐須食翠柏，尚未斸黄精。", "臘破冰澌解，春迴草木萌。", "且休吟蟋蟀，行復聽鶬鶊。", "獻歲三朝始，初陽一氣亨。", "小梅舒凍枿，疏柳茁枯莖。", "簾幕還飛燕，園林又轉鶯。", "試編居士屩，學種故侯寓。", "抱甕澆芝朮，聮畦蒔杜蘅。", "摘甘聊共剖，釣美得同烹。", "煙艇笭箵穏，雲谿略彴横。", "行吟攜古錦，坐隱寄文枰。", "據石從欹帽，臨流可濯纓。", "閒中端有趣，身外更無營。", "古寺迴巒擁，細泉幽竇傾。", "带雲斟曉杓，和月貯春罌。", "繞徑搖金碎，循除響玉琤。", "由來穿蠟屐，未必羡葱珩。", "借問披衣慣，何如結佩綪。", "端知綬若若，不假鐵錚錚。", "匠石宜遺櫟，山川詎舍騂。", "甘爲書裏蠧，憚作廟中牲。", "雲鵠翰方鎩，風鳶羽正翃。", "隱淪隨綺皓，葅醢歎韓彭。", "坐逸真僥倖，時康孰使令。", "普天期一稔，率土慶羣氓。", "耒耜三農出，倉箱萬寶成。", "餘糧飽羸瘵，大屋芘嫠𡞦。", "稚耋皆含哺，潢池不弄兵。", "人咸安畎畝，吾亦樂柴荆。", "已與猿猱侣，猶懷犬馬誠。", "憂心雖悄悄，執節信硜硜。", "老去將忘世，朋來且命觥。", "嘉賓期座滿，陋巷或車轟。", "幽鳥會心近，良辰樂事并。", "黄粱葅露薤，白蠏芼霜橙。", "何苦三升戀，當爲五斗酲。", "澗蓴舒翠縷，林筍脫文䙀。", "池草鋪新綠，亭花藉落英。", "醉眠方栩栩，兒泣任喤喤。", "庭樹朝嘲雀，書帷夜話蜻。", "心清香篆繚，耳隱梵鐘鎗。", "遊宦從諸季，浮沉許拙兄。", "棣華知曄曄，伐木亦丁丁。", "操履資磨琢，論文貴討評。", "杖藜扶跛倚，藥劑發聾盲。", "絕倒心都醉，奔馳視只瞠。", "風流懷衞玠，敏捷憶袁宏。", "願見摩天手，真成擲地玎。", "戈矛萬人敵，膾炙五侯鯖。", "意妙操干舞，聲希舍瑟鏗。", "味深飴醴酪，調古奏韺䪫。", "文社誰襟袖，詩壇爲主盟。", "中書仗毛穎，發墨賴陶泓。", "友直常希黯，言剛酷鄙棖。", "藏刀真善割，膠柱未能箏。", "數馬須資策，馳車必式衡。", "傳家惟義訓，教子謝金籯。", "婚嫁何時畢，遨嬉莫我爭。", "浮家苕水去，乘興剡川行。", "吴殿悲遊鹿，秦宫弔拱鼪。", "爐峰看瀑布，緱嶺聽吹笙。", "神嶽登嵩華，仙洲指沃瀛。", "沖天思御鶴，跨海欲騎鯨。", "浩蕩愁千古，翺翔撫八紘。", "會當期若士，髙揖笑浮生。"]}