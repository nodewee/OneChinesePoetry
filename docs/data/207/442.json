{"author": "李綱", "period": "宋", "type": "诗", "title": "志宏以墨戲見遺并貺古風次韻答之且歸其畫", "paragraphs": ["老坡墨戲吾最許，雨葉風枝無點上。", "幽懷寄此管城穎，妙質森然會稽楮。", "要須胸次竹先成，故使落筆前無古。", "披圖但愛凌雲姿，作贊愧乏驚人語。", "嗟予迂闊與世疏，酷嗜栽培如老圃。", "築園會與種千竿，開國便勝封萬户。", "遺予此畫意已勤，奪人之好道所禦。", "封題依舊送書房，得畫何如得竹愈。"]}