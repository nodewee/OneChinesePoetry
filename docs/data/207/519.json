{"author": "李綱", "period": "宋", "type": "诗", "title": "次韻題樂全庵贈鄧季明", "paragraphs": ["寓形天壌間，自適乃其至。", "放懷得山林，肯逐市朝醉。", "舉世競紛華，誰識靜中意。", "澄清謝泥滓，淘汰見精粹。", "遊心無何鄉，養此浩然氣。", "猗歟樂全翁，於世寡所嗜。", "築菴以自居，方丈含大地。", "請問菴中人，其樂何由全。", "萬物備我身，不以人滅天。", "南畝豐可飽，北窗凉可眠。", "尚友古之人，聖賢存簡編。", "有時自種植，百卉爭芳妍。", "賓來聊一醉，醉中亦逃禪。", "鷄鶩自擾擾，獨鶴方雲騫。", "嗟予幸相見，一見即忘年。", "但愧聞道晚，敢懷著鞭先。", "何當歸梁谿，耒耜買一鄽。", "卜居學夫子，相望兩蕭然。"]}