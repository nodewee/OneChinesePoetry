{"author": "李綱", "period": "宋", "type": "诗", "title": "又次韻中秋長句", "paragraphs": ["凉風吹空明月高，清光萬里見秋毫。", "銀雲櫛櫛方解駮，河漢掩映如波濤。", "須臾掃盡無多子，天影悠悠碧於水。", "冰輪正午久停鞭，羣動寂然聲不起。", "諦觀此月真跳丸，山河倒影猶蛇蟠。", "桂華耿耿巳澄潔，秋氣凛凛增清寒。", "前年望月都城汴，只恐中霄風雨變。", "一杯相屬有情親，側耳歌樓聞鼓板。", "今年望月沙陽山，照我心如鐵石堅。", "美人千里共明月，遙想閨中只獨看。", "空庭步月更幽好，白露漙漙濕煙草。", "開編况對古聖賢，發憤忘憂不知老。", "男兒本自甘賤貧，富貴名傳能幾人。", "題詩對月到日出，錦嚢何似龐眉客。"]}