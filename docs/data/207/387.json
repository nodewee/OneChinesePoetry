{"author": "李綱", "period": "宋", "type": "诗", "title": "劍潭", "paragraphs": ["當時神劍埋豐城，鬱鬱光氣衝斗星。", "千年古獄斸幽扃，下得至寶雙青萍。", "雌雄不知誰與名，拭以異土聊發鉶。", "龍文星彩愈晶熒，正晝無影魑魅驚。", "雄飛霄漢隨雷霆，雌躍淵水歸延平。", "没人下瞰風濤生，天矯化作虯龍形。", "茂先博識非無憑，神物終合信有徵。", "沈沈潭影含虛明，寶氣久秘必復呈。", "會當探取搜元精，佩服坐能驅百靈。", "姦諛膏血紛羶腥，與爾相攜遊太清。"]}