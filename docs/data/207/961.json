{"author": "李綱", "period": "宋", "type": "诗", "title": "自鄱陽泛江至星子", "paragraphs": ["我行黟歙間，山隴如黏蠔。", "澗水互縈繞，路石何墝嶅。", "深谷四無景，峻嶺干雲霄。", "朝行嵐氣合，暮宿怪禽號。", "吾雖一險夷，無乃徒御勞。", "及兹夏潦漲，弭節俯江臯。", "試命具舟檝，聊以釋煩囂。", "巨浸與天永，東流日滔滔。", "來檣與去櫂，倐忽馳千艘。", "進舟枕席間，舟子巧所操。", "江山遞隱見，景物資遊遨。", "頗同謫仙人，醉著宫錦袍。", "長嘯倚柁樓，軒然詠離騷。", "心隨八極遠，身逐秋鴻髙。", "風帆擘巨浪，大櫓駕雲濤。", "百里須臾間，千里不崇朝。", "快哉可以賀，把酒持蟹螯。"]}