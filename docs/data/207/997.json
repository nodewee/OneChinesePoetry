{"author": "李綱", "period": "宋", "type": "诗", "title": "過淵明故居", "paragraphs": ["捨櫂湓浦城，稅駕柴桑里。", "緬懷靖節翁，衡宇兹避世。", "乞食雖甚貧，折腰肯爲米。", "陶然傲羲皇，獨得醉中意。", "三徑不願餘，五斗聊自誄。", "優游晉宋間，俯仰無可愧。", "若人骨已朽，凛凛有生氣。", "斜川尚環流，層城亦秀峙。", "如何髙世士，廟貌乃頽圮。", "誰將一觴酒，薦此菊與杞。", "朗詠歸來辭，感嘆成坐起。"]}