{"author": "李綱", "period": "宋", "type": "诗", "title": "遊栖雲寺", "paragraphs": ["清曉戒徒御，出郊爲勝遊。", "霜林半搖落，肅穆天地秋。", "散策陟峻嶺，憑髙瞰清流。", "禪居得蘭若，迥覺林泉優。", "露草淒更碧，風松鬱相繆。", "山空鐘磬響，地勝池臺幽。", "竹色森不改，桂香泱漭浮。", "經行豈蓮社，景物如虎丘。", "流水人寂寂，歸雲晚悠悠。", "惜哉光景促，妙賞難淹留。", "却步出山徑，猶迴戀山眸。", "登臨興未盡，更理溪中舟。"]}