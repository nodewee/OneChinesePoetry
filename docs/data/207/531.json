{"author": "李綱", "period": "宋", "type": "诗", "title": "讀四家詩選四首 子美", "paragraphs": ["杜陵老布衣，饑走半天下。", "作詩千萬篇，一一干教化。", "是時唐室卑，四海事戎馬。", "愛君憂國心，憤發幾悲咤。", "孤忠無與施，但以佳句寫。", "風騷到屈宋，麗則凌鮑謝。", "筆端籠萬物，天地入陶冶。", "豈徒號詩史，誠足繼風雅。", "使居孔氏門，寧復稱賜也。", "殘膏與賸馥，霑足沽丐者。", "嗚呼詩人師，萬世誰爲亞。"]}