{"author": "李綱", "period": "宋", "type": "诗", "title": "傳畫忠義圖", "paragraphs": ["君臣以道合，言出心莫逆。", "膏澤下於民，美化施無極。", "中世此道衰，言如水投石。", "義士以死爭，直諫或有益。", "折檻制留今，斷鞅事存昔。", "當車血污輪，伏蒲涕霑席。", "昭然貫日誠，屹爾迴天力。", "誰將丹青手，圖此忠義跡。", "傳之置坐隅，能使懦夫激。", "斯人不復見，壯哉古遺直。"]}