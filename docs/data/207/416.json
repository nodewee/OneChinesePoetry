{"author": "李綱", "period": "宋", "type": "诗", "title": "用韻賦梅花三首  其二", "paragraphs": ["草木凍死山中村，惟有梅花能返魂。", "孤根不怕雪霜苦，冷艷似笑風雲昏。", "披芳獨占歳寒地，擢秀肯待春風園。", "溪邊寒影自的的，月裏皓色還温温。", "飄零疏雨夕煙瞑，厭浥清露晨光暾。", "玉妃遊戲隘崑閬，縞衣飛出瑶臺門。", "幽姿耿介不可狎，欲問所以難爲言。", "嗅花嚼蕊更奇絕，侑我一醉玻璃罇。"]}