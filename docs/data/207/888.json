{"author": "李綱", "period": "宋", "type": "诗", "title": "次韻仲弟獨遊惠山古風", "paragraphs": ["我家九峰下，跬步臨勝境。", "循除環珮聲，滿庭松桂影。", "宦遊阻幽尋，每若龜引頸。", "十年旅京華，萬里走閩嶺。", "歸懷寄清夢，投檄期子請。", "向來兵火作，此地偶無警。", "餘生集百憂，負郭耕二頃。", "新交浸已疏，舊學謀復整。", "功名一灰灺，毁譽兩鼃黽。", "抱拙與世違，退縮甘遠屏。", "杜關絕外遊，但欲俗緣省。", "兹山乃故人，雅契相與永。", "登臨富泉石，採掇足芹荇。", "下瓢酌甘芳，日汲謝瓶綆。", "胡爲久不到，有愧稚川井。", "仲弟絕俗姿，好勇先我騁。", "新詩紀清賞，得句頗彪炳。", "艱難見鴒原，歲月侵晚景。", "相期老丘壑，不復歎土梗。", "梁谿寒可漁，蓑笠同舴艋。", "寧如六一翁，終日思汝潁。", "方兹築吾廬，跧伏念前眚。", "面山開小閣，制度閴深靚。", "山氣日夕佳，爽致當共領。", "夜久霜露寒，星月光冏冏。", "冷然欲御風，豈憚廣寒冷。", "鄰鐘韻更幽，皓鶴唳方儆。", "深炷一爐煙，宴坐得三省。"]}