{"author": "李綱", "period": "宋", "type": "诗", "title": "琵琶亭", "paragraphs": ["去年假道潯陽城，扁舟夜泊琵琶亭。", "却憶當時醉司馬，送客江頭秋月明。", "今年謫官又重到，掃地乃緣蜂寇經。", "軒楹回首已不見，况欲更聞絃索鳴。", "西風蕭蕭蘆葦響，月色下照江波清。", "秪應風月長不老，坐閲塵世猶流萍。", "我生多病苦憂患，未能忘世那忘情。", "移船相近夜悄悄，側聽疑有檀槽聲。"]}