{"author": "李綱", "period": "宋", "type": "诗", "title": "次韻顧子美提舉許雪中見過之作", "paragraphs": ["殘臘苦寒情味惡，萬里風雲欣雪作。", "夜積端愁坤軸傾，曉望却驚天界擴。", "玉龍鱗甲臥羣山，水海波瀾凝巨壑。", "謝家兒女自多才，笑詠飛花度羅幕。", "金爐未覺獸炭温，錦帳猶訝貂裘薄。", "書生饑甚況復寒，坐聽朱絃折臨獄。", "松孤竹老念山林，甲冷戈寒憫沙漠。", "豈思龍尾賀千官，且疊琴心舞雙鶴。", "瑶林玉樹粲迴環，勿謂軒庭全冷落。", "擁門但作袁安臥，命駕誰思子猷樂。", "溪山如畫真自知，金玉滿堂端不博。", "煩公攜具款我門，注目遥空登晚閣。", "凍吟猶作號寒聲，此病欲醫那有藥。", "公家故自富香醪，我亦安能辭巨杓。", "醉看萬事雪銷凝，妙觀圓成不須學。"]}