{"author": "李綱", "period": "宋", "type": "诗", "title": "再次前韻", "paragraphs": ["妙手不可遇，心匠良難傳。", "於中營丘生，名若日月懸。", "胸次有衡霍，筆端合其天。", "坐令衆畫史，縮手嗟材綿。", "公於何處得，藏此圖書淵。", "晝賞不知厭，夜觀燭如椽。", "我昔遊七閩，足踏羣山巔。", "最愛演仙峰，石色潤且堅。", "樓臺與粧綴，輕素拖晴煙。", "朅來見兹畫，恍若復造前。", "爲技一至此，丹青誠可捐。", "譬猶繪神駿，不必錦連乾。", "陽嶺鬱葱蒨，陰崖極鎔鐫。", "人禽與屋木，種種法象全。", "往者邈難追，後來誰復先。", "新詩爲發揮，與畫爭清研。", "寶劍藏古嶽，賢士隱里鄽。", "一朝遇鑒賞，曄若五采宣。", "顧我涉道淺，遊世困縶攣。", "惟有古人心，刻意思精研。", "兹畫不可取，但誦瑶瓊篇。", "何須畫中看，吾方老雲泉。"]}