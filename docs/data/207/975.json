{"author": "李綱", "period": "宋", "type": "诗", "title": "谷簾泉", "paragraphs": ["甘泉多自名山出，世品谷簾爲第一。", "淄澠之水不易辨，臆說詎敢評得失。", "廬山深處爲谷簾，度嶺穿雲費時日。", "道人裹飯時一到，敲火烹茶資野逸。", "坐令僕隸致瓶甖，是非誠否良難詰。", "世間知味定何人，食蔗多謂甜於蜜。", "居然真僞相混殽，往往循名因去實。", "何似家山陸子泉，石縫迸出蒼龍淵。", "山中空洞乳滿腹，一派下作梁谿源。", "清甘著舌久不散，持以瀹茗增芳妍。", "華堂石甃與覆護，好事汲取肩相駢。", "有時置酒飲其上，醉滌肺腑塵煩蠲。", "緘題寄遠無僞者，貴賤均飲初不偏。", "彼如幽人在空谷，此若佳客臨風前。", "未須細較味優劣，且問所處誰爲賢。"]}