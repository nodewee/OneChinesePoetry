{"author": "李綱", "period": "宋", "type": "诗", "title": "上元舟中有感", "paragraphs": ["前年扈清蹕，玉輦臨端門。", "鼇山綵構聳，露臺歌吹喧。", "去年謫沙陽，旅泊亦遊觀。", "士女隘衢巷，燈火滿溪山。", "今年過江南，艤舟煙水灣。", "風髙不可進，極目雲濤翻。", "蜜炬照獨酌，紅爐凌夜寒。", "感事心欲折，强歌聲無歡。", "坐看江邊月，飛上青雲端。", "清光不改舊，對我還團欒。"]}