{"author": "李綱", "period": "宋", "type": "诗", "title": "次韻季弟善權阻雪古風", "paragraphs": ["歲晏江南三尺雪，奕奕瀌瀌遂連月。", "意濃豈是天綱疏，勢重便疑坤軸折。", "溪行小艇碎瓊瑤，自勝縞带隨車轍。", "暝投蘭若寄僧房，更覺千巖鳥飛絕。", "憶昔宣和全盛年，嘉瑞應期來自天。", "千官朝賀未央裏，仰視龍尾垂蜿蜒。", "珠樹瑩煌青瑣闥，玉花浮動蒼龍闕。", "但將歌舞賞清妍，肯信山河會分裂。", "自從國步多艱難，胡騎長驅窺漢關。", "陰風慘淡隨殺氣，見雪翻使摧心顔。", "古來治理初無别，中國浸强胡浸滅。", "坐令和氣變陽春，肉食于今未宜忽。", "迂愚放逐恩已寛，敢憚道遠貂裘寒。", "空餘炯炯寸心赤，中夜不寐憂千端。", "素髪飄蕭頭已滿，百年光景行將半。", "未知夢幻此生中，幾回看雪光凌亂。", "會當掃動豺狼穴，國恥乘時須一雪。", "酒酣拔劍斫地歌，心膽開張五情熱。", "中興之運我期皇，江漢更灑纍臣血。"]}