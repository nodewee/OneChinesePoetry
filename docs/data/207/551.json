{"author": "李綱", "period": "宋", "type": "诗", "title": "次韻羅修撰古風", "paragraphs": ["衡嶽臨清湘，欲往吾無航。", "側身長太息，心逐鴈南翔。", "洪河擘太華，欲往吾無馬。", "何當御風游，揮手與世謝。", "公家藏二圖，尤物伴閒暇。", "那知造化工，寓此粉墨假。", "一見慰我心，試使畫工寫。", "崢嶸峻極姿，慘澹生筆下。", "舊遊得窺尋，真賞寄持把。", "輕雲出層峰，飛瀑落高罅。", "川原藹林芿，山崦露臺榭。", "幽討窮雙眸，駐立勞兩骻。", "圖成掛虚堂，秋色忽改夏。", "清風掃凉朝，明月炚深夜。", "恍然疑斷取，無乃資幻化。", "作詩聊謝公，更辱報章灑。", "清新鄙元白，風流追屈賈。", "氣象嶽爭雄，諷玩手忘捨。", "觀圖更得詩，端如飽膾炙。", "什襲藏篋中，光鋩照林野。"]}