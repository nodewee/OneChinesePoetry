{"author": "李綱", "period": "宋", "type": "诗", "title": "自海陵泛江歸梁谿作", "paragraphs": ["清江湛湛波不興，澄江際天如鏡平。", "火雲突兀聳峰岫，倒影萬丈搖空明。", "扁舟歸逐落潮急，聒耳但聞雙櫓聲。", "乃知長江無六月，水氣自與風兼清。", "去年狂寇起歙睦，江浙慘澹妖氣凝。", "百年涵養極繁盛，一日蕩析屯臊腥。", "衣冠北渡旅淮甸，扶老攜幼紛從横。", "王師出討盛貔虎，兇渠授首封鯢鯨。", "迨兹浙右稍安定，鼓拖復作東南征。", "家山在望已可喜，僮僕候我應歡迎。", "平疇戢戢稻秧綠，峻嶺靄靄松林青。", "田園有趣良足樂，軒冕無味非所榮。", "蒼生倘有安堵望，笑傲自可終餘齡。", "只今餘孽尚充斥，努力廟筭宜哀矜。", "裹包兵革不復用，坐使四海還康寧。"]}