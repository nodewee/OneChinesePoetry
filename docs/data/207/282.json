{"author": "李綱", "period": "宋", "type": "诗", "title": "三衢道中", "paragraphs": ["行色虛無裏，人聲煙靄間。", "浪紋來縠水，地勢逼柯山。", "淺瀨通舟澀，飛橋跨石彎。", "風髙雲冉冉，灘急水潺潺。", "野迥松篁秀，境幽雞犬閒。", "輕装因路險，隱耳覺言蠻。", "村釀酤來薄，溪鱗買得慳。", "浦晴鳴鴈浴，林暝舞鴉還。", "寺僻殿閣古，堂虛苔蘚斑。", "僧房清夜宿，幽夢到鄉關。"]}