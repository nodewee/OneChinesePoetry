{"author": "李綱", "period": "宋", "type": "诗", "title": "阻風舟中有感", "paragraphs": ["扁舟泊枉渚，邈在大江南。", "風雲鬭未息，波濤戰方酣。", "閉關坐明窗，開卷窮幽探。", "氣寒覺火冷，志苦思蘖甘。", "深炷一爐香，默默聊自參。", "半世徒擾擾，忙如未繭蠶。", "又若伏櫪馬，未脫轡與銜。", "逝將歸山林，瓶錫寄一巖。", "願從祖師六，不學黄庭三。", "得此無所得，超然離聖凡。"]}