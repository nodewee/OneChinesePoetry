{"author": "李綱", "period": "宋", "type": "诗", "title": "次韻上元宰胡俊明蔣山勤老唱和古風", "paragraphs": ["竺教流傳入中土，以相求之無自可。", "達磨西來直指心，擬議之間已蹉過。", "皮髓誰分深淺機，祖禰翻貽子孫禍。", "鍾山禪老真可人，髙唱宗風震江左。", "學流雲集欲何爲，佛祖要須自心作。", "宰官倥偬牒訟間，偷暇相從還作麽。", "也知襟抱素相親，更把篇章迭酬和。", "詞嚴義密讀難曉，字順文從識皆妥。", "應憐孤陋方杜門，亦欲追隨良未果。", "故將佳句寄幽人，此意勤渠滋愧荷。", "談空摩詰無一言，聽法文殊非兩箇。", "若將情解議真如，明眼人前應看破。", "世間萬法互低昂，正若旋輪與推磨。", "隨時俯仰乃善謀，就中拙者無過我。", "九折羊腸欲着鞭，萬里滄溟思縱柁。", "只今行年四十餘，已覺衰頹多坐臥。", "平生作具何所施，盡以付之一弄火。", "迴光返照默自參，妙湛本然無點涴。", "公方齒壯志氣豪，正可立功同魏顆。", "胡爲亦復味禪那，坐視軒裳如縶鎖。", "蓮社莊嚴清凈池，丈室含容髙廣座。", "他時共結香火緣，心期耿耿當非頗。", "爲余稽首問勤師，如師材德誠磊砢。", "釣龍羅鳳大江濱，法器誰爲語無墮。", "庭前倘有立雪人，我欲因風致三賀。"]}