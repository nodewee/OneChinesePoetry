{"author": "李綱", "period": "宋", "type": "诗", "title": "讀陸龜蒙散人歌三復而悲之賦詩以卒其志", "paragraphs": ["江湖散人氣節奇，布衣韋带霜鬢垂。", "有田甫里多水潦，闔門百指長號饑。", "躬耕粗足輸賦稅，時赴嘉客同襟期。", "西風笠澤起秋色，菰蒲初熟鱸鱖肥。", "扁舟乘興不知晚，筆牀茶竈常相隨。", "著書叢雜自編錄，巧怪不擇文與詩。", "那能枉道竊爵禄，但欲亂世全妻兒。", "胸中豈無佐時略，却笑諸郎殊不知。", "當年富貴盡磨滅，惟有夫子傳於斯。", "三髙名配范與李，散人雖散元非癡。"]}