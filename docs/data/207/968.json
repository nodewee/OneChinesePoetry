{"author": "李綱", "period": "宋", "type": "诗", "title": "五老峰", "paragraphs": ["五峰秀出如五老，鬚髪蒼然長美好。", "問之不肯道姓字，儼若子房從四皓。", "商山採芝亦已久，漢庭辟穀何其早。", "優游相與定儲皇，攜手江湖共幽討。", "化爲峰石寄山巔，下視塵寰真電掃。", "衣冠想像猶偉然，容貌至今初不槁。", "祗應明月見當時，間有白雲來問道。", "逝將築室近峰前，歲晚相依得相保。"]}