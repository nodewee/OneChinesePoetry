{"author": "李綱", "period": "宋", "type": "诗", "title": "次韻李似表縣丞出示遊西湖古風二首  其二", "paragraphs": ["李侯嗜學古，餘事皆遠屏。", "昂昂鸞鵠姿，豈與凡禽並。", "捧檄來南州，初識浙江境。", "尋盟款吾廬，不待日中定。", "從容叩所得，響答如汲井。", "時方羅俊乂，寧久淹簿領。", "清秋鵰鶚飛，大道驊騮騁。", "詞章尤激昂，筆力可扛鼎。", "虛堂縱談笑，霜月掛金餅。", "夜闌言愈微，至味嚼佳茗。", "古來會合難，歲月積俄頃。", "願子謹所之，萬里路方永。", "吾衰老閒曠，軒冕志已冷。", "棲遲丘壑間，此興良自肯。", "他日來相遇，梁谿尋釣艇。"]}