{"author": "李綱", "period": "宋", "type": "诗", "title": "畫荔枝圖", "paragraphs": ["南閩荔枝名四方，非因謫官那得嘗。", "丁香爲核玉爲葉，絳綃爲殻冰爲瓤。", "烱如明珠出老蚌，燦如艷女披紅裳。", "膜凝雲母本來薄，液貯甘露初不漿。", "剖擎頗訝水晶滑，咀嚼但覺瓊瑶香。", "貢餘雖幸得一飽，無那品目多難詳。", "丹青巧爲拂絹素，數種磊落皆其良。", "牛心最大蚶殻褊，虎皮斑駮龍牙長。", "火山早依炎氣熟，中元晚待秋風凉。", "色奇更變江家綠，味旨尤稱十八娘。", "葡萄結實極繁盛，硫黄著子何芬芳。", "若將牡丹與比並，好把陳紫同姚黄。", "雖云香味不可畫，悅目自足垂虛堂。", "飫餐更得畫歸去，須信遠謫元非狂。"]}