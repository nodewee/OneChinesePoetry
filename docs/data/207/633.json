{"author": "李綱", "period": "宋", "type": "诗", "title": "次韻俞祖仁寒翠亭翠字韻", "paragraphs": ["愛奇走山林，蠟屐窮幽閟。", "蕭然巖壑趣，乃在經行內。", "緬懷謫仙人，名湖自張謂。", "至今郎官湖，邈與峴山對。", "我遊古蘭若，殿閣煙霞外。", "眷兹道傍亭，勝境久翳昩。", "洗開松竹林，寒色靄蒼翠。", "戲題榜間名，筆墨聊自恣。", "時方春雨餘，澗水正横潰。", "泉聲落亭前，散作珠點碎。", "景物豈殊昔，因之不遐棄。", "佳哉二三子，詩酒作文會。", "留連不忍去，吟哦薄昏晦。", "我詠詩中言，端有亭上味。"]}