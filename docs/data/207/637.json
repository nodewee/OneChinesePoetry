{"author": "李綱", "period": "宋", "type": "诗", "title": "和志宏見示亭字韻", "paragraphs": ["今日苦不樂，駕言適林坰。", "散策尋遠寺，披襟坐虚亭。", "雲木上窈窕，澗泉泄清泠。", "千山自岑寂，一目皆葱青。", "嗟我得數子，不復嘆飄零。", "掃慮味禪悅，茹蔬謝葷腥。", "時爲亭上遊，散髪緩我形。", "騄驥行振足，倦鳥思歸翎。", "何當返梁谿，教子名添丁。", "林泉益自得，華髪從星星。"]}