{"author": "李綱", "period": "宋", "type": "诗", "title": "過吳江阻風遊寧境寺", "paragraphs": ["扁舟渡松江，慘淡天色惡。", "勝遊得禪房，曠望倚虚閣。", "軒楹俯巨浸，雲水互參錯。", "長風駕驚浪，飛雪相噴薄。", "未應神龍怒，端有蛟鼉作。", "片帆天際來，飄忽如隕籜。", "波濤浩無涯，撐突殊不愕。", "奈何操我舟，惴慄纜添索。", "蜚廉也世情，逐客正落寞。", "深夜始歸眠，蓬窗聽鳴鐸。"]}