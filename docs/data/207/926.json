{"author": "李綱", "period": "宋", "type": "诗", "title": "新開河食鱖魚戲成", "paragraphs": ["平湖渺漫煙蒼蒼，菰蒲擢秀新荷香。", "漁舟演漾出深浦，舟中鮮鱖肥而臧。", "傳呼就買不論價，得錢留魚魚眼光。", "細鱗哆口傳鬐鬛，斕斑點黑微塗黄。", "巨盆汲水養餘息，撥剌奮尾猶洋洋。", "付庖薦酒擇困者，揮刀切玉芼桂薑。", "麯生風味已醖藉，得此更使不可忘。", "松江之鱸不足憶，銀色詎數綿州魴。", "惜哉行役難駐櫂，一飽未許杯盤常。", "雨蓑煙笠乃吾事，安得獨釣青茫茫。"]}