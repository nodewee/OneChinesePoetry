{"author": "李綱", "period": "宋", "type": "诗", "title": "興宗得齋字以詩來次其韻", "paragraphs": ["佳月靄秋色，翛然感予懷。", "言攜二三友，泛此溪中齋。", "風露生萬里，屋木憑兩涯。", "淒微煙霧合，芬馥天香來。", "恍若度雲漢，奔月遊瑶臺。", "灝氣集肺腑，灑濯無纖埃。", "沉沉夜寥閴，迴舟興悠哉。", "澄波靜如練，何異浮江淮。", "但恨景物美，實難賦詠才。", "斯文當共勉，天意屬吾儕。"]}