{"author": "李綱", "period": "宋", "type": "诗", "title": "桃源行", "paragraphs": ["武陵溪水流潺潺，漁舟鼓枻迷泝沿。", "谿窮路盡恍何處，桃花爛漫蒸川原。", "花間邑屋自連接，雲外雞犬聲相喧。", "衣裳不同俎豆古，見客驚怪爭來前。", "殺雞爲黍持勸客，借問世上今何年。", "自從秦亂避徭役，子孫居此因蟬聯。", "不知漢祖以劍起，况復魏晉稱戈鋋。", "慇懃留客不肯住，落花流水空依然。", "淵明作記真好事，世人粉飾言神仙。", "我觀閩境多如此，峻谿絕嶺難攀緣。", "其間往往有居者，自富水竹饒田園。", "耄倪不復識官府，豈憚黠吏催租錢。", "養生送死良自得，終歲飽食仍安眠。", "何須更論神仙事，只此便是桃花源。"]}