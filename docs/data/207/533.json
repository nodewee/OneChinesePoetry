{"author": "李綱", "period": "宋", "type": "诗", "title": "讀四家詩選四首 退之", "paragraphs": ["昌黎文章伯，乃是聖人耦。", "傳道自孟軻，淵源極師友。", "雄詞障百川，偉論掛衆口。", "餘事付詩篇，雅健古無有。", "尤工用險韻，妥貼等妍醜。", "毅然倔强姿，揮此摩天手。", "立朝著大節，去作潮陽守。", "驅掃雲霧開，約束鮫鰐走。", "位雖不稱德，妙譽垂不朽。", "譬猶觀泰山，羣嶺皆培塿。", "又如衆星中，錯落仰北斗。", "籍湜何足云，齊名豈其柳。"]}