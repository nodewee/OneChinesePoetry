{"author": "李綱", "period": "宋", "type": "诗", "title": "諸刹皆以石渠道水有至十餘里者感之賦詩", "paragraphs": ["廬阜秀江南，凝結盡雲母。", "泉源乃雲腴，甘冽固其所。", "懸爲瀑布垂，蹙作龍鸞舞。", "交流澗谷中，厥味皆鍾乳。", "僧坊有能事，致遠勞汲取。", "鑿石爲通渠，計里不計步。", "回環繞山麓，髙下映簷廡。", "蜿蜿虹腰轉，溜溜螭頭吐。", "沛然飲濯餘，灌溉及園圃。", "誰將創物智，作此濟衆祖。", "暫勞逸則永，心一力乃舉。", "豈惟小物然，萬事盡如許。", "吾道何其衰，寤寐慨思古。"]}