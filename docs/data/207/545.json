{"author": "李綱", "period": "宋", "type": "诗", "title": "與邑官會凝翠閣", "paragraphs": ["屹然高閣虚且通，溪山增秀來薫風。", "皆云閩境似此少，豈但爲最沙陽中。", "棟楹顯敞制度巧，飾以黝白非青紅。", "七峰倒景蘸層碧，十里平津流向東。", "連山松檜鬱葱蒨，一溪煙雨寒冥濛。", "沈沈月彩照清夜，漠漠雲影搖蒼穹。", "眼光到處色皆翠，凝結至今勞化工。", "幾年落寞顧眄地，拈出始知觀覧雄。", "開筵置酒共臨賞，正暑景物生秋容。", "畫船笳吹助清咽，津岸擊鼓聲逢逢。", "世間萬事非偶爾，成此一段傳無窮。", "我歸三子子歸我，畢竟假合誰之功。", "人生會合自可樂，且須吸盡玻瓈鍾。", "他時追憶如夢寐，一笑勝游回首空。"]}