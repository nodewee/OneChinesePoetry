{"author": "李綱", "period": "宋", "type": "诗", "title": "同李似之遊蔣山", "paragraphs": ["北風阻行舟，駕言遊蔣山。", "相攜得良友，談笑窮躋攀。", "松林靜杳冥，殿閣羅煙鬟。", "寶公骨已冷，白塔孤雲間。", "乘高望長空，極目波濤翻。", "東南正戎馬，戈甲照江干。", "與子適相遇，偷此半日閑。", "懷古六朝遠，道舊一笑歡。", "憶昨賜對初，接武玉殿班。", "螭坳珥史筆，毎慚追繼難。", "迂疏與世違，謫官墮甌蠻。", "寛恩幸脫去，假道來江關。", "邂逅兩萍梗，飄泊驚風旛。", "迴首顧淛河，不知涕泗澘。", "著鞭願努力，世路方多艱。"]}