{"author": "李綱", "period": "宋", "type": "诗", "title": "荔枝詞集句", "paragraphs": ["開元天子萬事足，惟惜當年光景促。", "昭陽殿裏第一人，十幅紅綃圍夜玉。", "夢中同躡鳯凰翎，歸作霓裳羽衣曲。", "沉香亭北倚闌干，緩歌慢舞凝絲竹。", "迴眸一笑百媚生，盡日君王看不足。", "崩騰獻荔枝，百馬死山谷。", "一騎紅塵妃子笑，婕妤傳詔才人索。", "綘紗嚢裏水精丸，不是人間香味色。", "漁陽鼙鼓動地來，血汙遊魂歸不得。", "明眸皓齒今何在，金盤玉筯無消息。", "漢主山河錦繡中，三十六宫土花碧。", "不見玉顔空死處，淚痕血點垂胸臆。", "片段荔枝筐，此心炯炯君應識。"]}