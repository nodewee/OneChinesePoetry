{"author": "李綱", "period": "宋", "type": "诗", "title": "三峽橋", "paragraphs": ["我昔曾作雲安行，道逢除書還玉京。", "至今遺恨不一到，與聽三峽流泉聲。", "此來又謫武昌去，廬山當道欣所經。", "栖賢寺前小三峽，拭目便覺增雙明。", "黄牛明月坐中見，瞿塘艷澦森相迎。", "山寒草木鬱葱蒨，逼耳似聞猿狖鳴。", "懸崖亂石互迴轉，震吼正坐不得平。", "珠跳雲沸巧潨射，晴晝雨雹驅雷霆。", "壯哉造化融結此，故使水石相喧轟。", "妙音流出無盡藏，乃與衲子門庭争。", "飛橋贔屓跨虚碧，面對五老峰峥嶸。", "我來雲物爲開霽，當暑萬壑松風生。", "提攜更得二三子，杖履不辜丘壑情。", "垂瓶得水不敢潄，老坡舊約今尋盟。"]}