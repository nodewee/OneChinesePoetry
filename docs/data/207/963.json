{"author": "李綱", "period": "宋", "type": "诗", "title": "遊落星寺", "paragraphs": ["一氣升沉誰所肇，隕星爲石古不少。", "羣川會處渺無涯，墜此精堅鎮江表。", "坐令釋子開梵宫，棟宇規摹浮玉小。", "窈窕樓臺四面通，洶湧波濤千柱㒟。", "我來端是好幽奇，一葉飄然陵漭渺。", "初疑牛女在銀潢，更訝靈槎經畢昴。", "星房月殿夜沉沉，水色天容秋杳杳。", "恍如清夢到天門，欲駕颷輪憇蓬島。", "塵世喧囂那易得，幻境去來何日了。", "心閒境寂付幽人，衲被蒙頭任昏曉。"]}