{"author": "李綱", "period": "宋", "type": "诗", "title": "次韻子美寄彦章同遊惠山之作", "paragraphs": ["結廬寂無車馬喧，雀羅可設深扃門。", "北窗一枕半成夢，剝啄叩户驚心魂。", "故人見過適我願，相與攜手遊山樊。", "春風桃李已零落，孟夏草木行滋繁。", "下瓢共酌陸子井，策杖更步公垂園。", "山肴野蔌助清賞，此心非子將誰論。", "人生聚散如露電，訪舊歎息無多存。", "區區得失何足較，瑟僴但期終不諼。", "嗟予夙昔志四海，遠游欲學飛鴻軒。", "南征曾上帝子閣，暮雨朝雲相吐吞。", "西山積翠多爽氣，大江縈練方東奔。", "十年回首如夢到，舊事今復聞公言。", "邇來百念已灰冷，但願痛飲窮朝昏。", "新交漸鮮俗緣久，省要更覺情懷敦。", "山中蕙帳不落寞，無復怨鶴啼驚猿。", "平生有意師老氏，以退爲進卑爲尊。", "致君澤物付公等，我乃送老溪前村。", "置之此事勿復道，且須吸盡黄金罇。"]}