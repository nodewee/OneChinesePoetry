{"author": "李綱", "period": "宋", "type": "诗", "title": "羅疇老所藏李伯時畫馬圖二首 蕃馬", "paragraphs": ["邊人牧馬如牧羊，羣族散置初無傷。", "妙哉龍眠筆有眼，作此冀北才而臧。", "素紈盈尺十二匹，骨相毛物皆非常。", "青驄紫燕五色滿，騂騏騮駱駰驪黄。", "旁行側睨復迴顧，矯首奮鬛嘶風霜。", "背馳正立盡變態，意氣磊落如騰驤。", "想當盤礴初運思，工與造物爭毫芒。", "此中念慮詎可熟，至言發藥誠難忘。", "從此絕筆不畫馬，但寫妙相依圓光。", "斯人于今又黄土，斯畫可寶宜珍藏。"]}