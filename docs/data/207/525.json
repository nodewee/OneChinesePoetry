{"author": "李綱", "period": "宋", "type": "诗", "title": "次韻志宏見贈拙軒", "paragraphs": ["梁谿之拙天下絕，六年出入黄金闕。", "太官珍膳厭羶肥，謫墮沙陽甘筍蕨。", "胸中空洞何所有，羞逐緇塵事奔走。", "鷦鷯本是棲一枝，鮒魚何用求升斗。", "翻羮觸諱拙誰如，悻悻還慚淺丈夫。", "小軒燕處聊自榜，方丈迥覺含空虚。", "簿書粗了多暇日，坐看日光搖霽隙。", "百年銷沒向此中，金玉滿堂何所益。", "不如便作逍遙人，富貴於我如浮雲。", "欲知內外孰輕重，何翅鴻毛與萬鈞。", "平生習氣未能已，更續春秋修舊史。", "馬遷忍恥託空文，欲洗前非徒費水。", "虞卿歸隱亦著書，筆墨自可爲歡娱。", "心閑意到時一掃，何用寸寸參釐銖。", "擴然無事還面壁，禪悅爲牀法爲食。", "月光照破客塵空，那有絲毫掛欣戚。", "栟櫚好學今所無，返從拙者來問途。", "拙翁已拙更何說，萬里清風一輪月。"]}