{"author": "李綱", "period": "宋", "type": "诗", "title": "題成士瑴所藏輞川雪圖", "paragraphs": ["朔風飛雪何漫漫，羣山大半埋雲端。", "藍田丘壑不易得，更把雲雪粧林巒。", "茅齋竹屋架巖巘，軒楹面勢隨所安。", "素華淅瀝灑空翠，逼耳似聞聲正乾。", "層崖凍沍石欲裂，飛瀑不礙雙流湍。", "長松落落有生意，連臂下飲惟玄猿。", "椒園柳浪眇安在，髣髴猶認芙蓉沜。", "乘危跨蹇者誰子，竦肩縮袖何其寒。", "祇應詩句獨有得，不减灞橋風雪間。", "幽人一去久寂寞，寒藤滋蔓誰能刪。", "生綃數幅寫絕景，空有圖畫今人看。"]}