{"author": "李綱", "period": "宋", "type": "诗", "title": "次韻丹霞宗本長老見寄古風", "paragraphs": ["帝居鬱沉沉，梧桐植朝陽。", "愧將鷰雀翼，參彼鵷鸞行。", "含香待黼座，秉筆立明光。", "誰知汲黯戅，忽作朱雲狂。", "襆被出都門，濯纓走滄浪。", "飽聞瑞光巖，道席久振芳。", "識高行復苦，皎月照嚴霜。", "醍醐有妙味，薝蔔無餘香。", "願聞第一義，洗我浩刼茫。", "閉關不肯出，未許窺高墻。", "徒將非舌語，遠寄煩宣揚。", "秋風動樵水，何日思褰裳。"]}