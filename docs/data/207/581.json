{"author": "李綱", "period": "宋", "type": "诗", "title": "陳興宗和示耳聾詩頗佳再次其韻", "paragraphs": ["天公有眸子，猶把明河洗。", "况我聰與明，聽樂而視禮。", "是心有天遊，神用寄雙耳。", "良哉觀世音，圓通端自此。", "世人竭耳力，所聽不踰里。", "聞性含虚空，物蔽乃爲宄。", "區區假藥醫，不若求諸己。", "虚室既生白，吉祥自止止。", "瀟灑隱圃翁，靈臺湛如水。", "須識本來人，莫認賊爲子。"]}