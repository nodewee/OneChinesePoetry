{"author": "汪莘", "period": "宋", "type": "诗", "title": "擊鼓行", "paragraphs": ["柳塘有狂士，酒闌好擊鼓。", "殷出黄金骨裏淚，摻出白玉心中苦。", "此苦知爲何人家，寒宵心事亂如麻。", "岑牟肯戴紅槿帽，蹀足不數漁陽檛。", "翻手作春杏開早，覆手秋風葉如掃。", "開元天子是天工，那知塵起長安道。", "我今擊鼓一聲高徹天，擊鼓二聲深徹泉。", "天上拂開白日路，地鎖掣斷如飛烟。", "豺狼聞之腦門裂，狐鼠粉碎臭滿穴。", "惟有蒼鱗火鬣雙虬龍，籋雲揈雷雨騷屑。", "青天洗出古時青，日月洗出古時明。", "百穀草木催發生，鸞鳳亦作簫韶鳴。", "走上半空望五嶽，插天截海蟠金城。", "我皇無爲人自寧，此時方表鼓中聲，寫作柳塘擊鼓行。"]}