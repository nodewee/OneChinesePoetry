{"author": "汪莘", "period": "宋", "type": "诗", "title": "瑞粟歌", "paragraphs": ["君不見濟陰九穗禾，又不見河南六岐麥。", "何似新安海陽縣，瑞粟一枝超簡冊。", "嘉定四載六月中，採來疑自東極東。", "龍枝鳳冠雲蕖叢，令人多力善走顔色紅。", "六岐九穗豈足道，徑欲一醉敲金鐘。", "趙君不敢留，馳以告宰公。", "宰公不敢留，馳以告太守意甚忠。", "嘉定聖人坐法宮，聲色不邇心在農。", "嘉定聖人與天通，故産瑞粟昭年豐。", "新安太守見此喜，謂匪奇花異卉同，銷金黄羅手自封。", "再拜獻天門，進入開天容。", "吾聞粟有神，其姓曰慶天。", "吾聞粟字制，其西曰金堅。", "吾聞粟字釋，蓋取陽精相續如百川。", "請君占所聞，可以知開先。", "我歌賀宰公，宰公歸太守。", "我歌賀太守，太守歸我皇極天子大父母，願見太平萬古萬萬古。", "惟有貧儒都不知，但願食粟長無饑。"]}