{"author": "鄭清之", "period": "宋", "type": "诗", "title": "和葺芷雪韵  其一", "paragraphs": ["冰山鑿碎五丁力，散作席花誰捆織。", "射鵰人去飛燕寒，擁衾內視方閉息。", "能令赤鳳冒白羽，夜半翾翻天際識。", "白雲鄉中助劇戲，從以萬妃紛玉色。", "鸞沼乍驚舞明鏡，虎鹽未見蓋危石。", "乍離還合紛總總，已定復飄如得得。", "姑置是事先年豐，有突不黔應笑墨。"]}