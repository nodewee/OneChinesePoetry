{"author": "鄭清之", "period": "宋", "type": "诗", "title": "次抱拙妾薄命", "paragraphs": ["落花流水何紛紛，三分春色二分塵。", "黄鸝繞樹戀不得，蝶蜂浪作花都巡。", "昨日繁華今寂寞，飄零多屬風雨晨。", "金谷無人粉香死，錦踪繡跡俱成陳。", "世人重花不重葉，林園自此無精神。", "東君年少時，酷愛枝頭花。", "庸奴桃李妾姚魏，滿蹊未數黄娘家。", "一朝棄背春風老，懶踏長門階上草。", "芳菲特暫歡，顔色不長好。", "白頭事人那可期，不堪重賦章臺詩。"]}