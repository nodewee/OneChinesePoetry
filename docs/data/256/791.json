{"author": "汪莘", "period": "宋", "type": "诗", "title": "訪建康留守", "paragraphs": ["敬公太古明月服，愛公九天寒露漿。", "畏公龍泉太阿劍，喜公班虎花蛇囊。", "月中含月作懷抱，露表滴露生清凉。", "風塵澒洞要英傑，太平潤色須文章。", "公昔荷橐侍紫皇，公今握符坐建康。", "綸巾羽扇夏日靜，鳴鳩乳燕南風長。", "青天有月來堂堂，白鷺分水鳴湯湯。", "城頭獨立是誰子，身長七尺鬚眉蒼。", "袖藏古劍咸陽市，淚逐東風灑桃李。", "一心只望金陵飛，未到三更已千里。", "北斗錯落垂寒光，願公提起掃八荒。", "刺人如影那見血，激天孤竹和空桑。"]}