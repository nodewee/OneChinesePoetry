{"author": "汪莘", "period": "宋", "type": "诗", "title": "淳熙壬寅仲夏大雨寫望", "paragraphs": ["一朵烏雲起天末，倏忽長驅半天闊。", "雲頭到處急雨來，雨脚錯落飛河魁。", "吹以南箕更豪橫，打窗噴壁催吟詠。", "恰驚瓦上碎珠跳，已快檐前銀竹映。", "平生不識南箕狀，且看平疇翻翠浪。", "恍然立我三湘間，欲著扁舟相跌宕。", "風迴雨霽天地新，良苗斗覺添精神。", "天意更看七八月，明年無處可打蕨。"]}