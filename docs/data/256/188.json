{"author": "洪咨夔", "period": "宋", "type": "诗", "title": "椒菊枕", "paragraphs": ["矮檠矻初年，細字窘晚節。", "天憐蠹書障，神授鴻寶訣。", "金葩凉而嚴，丹寶溫以烈。", "兩囊貯風露，半簪藉霜雪。", "芬透頂𩕳爽，清祛腦脂熱。", "夢魂寥廓遠，宇觀沆瀣澈。", "雲開月更朗，電掣巖欲裂。", "術妙刮膜金，功過刳蟆鐵。", "聱牙讀楚詛，瑣尾窺越絕。", "不憂幻景侵，且喜翳根滅。", "頌花醉春溫，餐英飽秋潔。", "塗屋兆蕃碩，飲潭進耆耋。", "况茲芳澤聚，盡洗空華結。", "夜氣存虛明，天光發昭晰。", "須彌能微塵，渤澥或丘垤。", "不直一笑粲，已判雙眥决。"]}