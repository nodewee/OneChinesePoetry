{"author": "鄭清之", "period": "宋", "type": "诗", "title": "送黄伯厚入廣", "paragraphs": ["五行在天地，惟水明且清。", "如何南中泉，乃獨以貪名。", "水號黑與弱，淖汩稱濁涇。", "彼皆有其實，所以得此聲。", "山川日秀發，九疑羅翠屏。", "扶輿産清淑，丹砂銀石英。", "有泉出其間，泠然堪濯纓。", "政坐貪夫累，土炭涴玉冰。", "桓山以魋故，至今人羞稱。", "柳子愚其溪，百世相因仍。", "有如此白水，好貪豈其情。", "我欲招夷齊，稷之南山汀。", "一洗萬古貪，涌雪歸東溟。", "夫君素潔己，贈以貪泉銘。"]}