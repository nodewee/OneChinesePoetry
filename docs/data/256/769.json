{"author": "汪莘", "period": "宋", "type": "诗", "title": "訪湯倅", "paragraphs": ["文者道之器，詩者文之精。", "世儒失本原，謂以一枝鳴。", "僕昔頗好學，不與時俗并。", "始求爲己事，中有濟物情。", "靜與古月俱，動與秋陽行。", "先聖此從容，風流被後生。", "身世兩相違，淹留竟何成。", "一丘聊自適，萬化爭逢迎。", "天地露根柢，動植陳性情。", "日月顯處妙，鬼神隠中明。", "老佛既恍惚，諸子亦縱橫。", "興衰雜今古，憂豫難悉平。", "時買白玉板，寫此朱絲聲。", "似被天公嗔，魑魅出見驚。", "秋霜下黄葉，春風自抽萌。", "蘭花待春風，深林含芳馨。", "屬聞賢別駕，古學兼韶韺。", "仍聞吐佳句，氣挾蘇州清。", "今朝別柴扉，匪敢投公卿。", "臭味畧相似，長松與茯苓。"]}