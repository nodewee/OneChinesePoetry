{"author": "鄭清之", "period": "宋", "type": "诗", "title": "乍晴觀蜂房戲占", "paragraphs": ["蜜蜂家計千頭奴，日併花課供蜜租。", "粉紅黄白各本色，擁腫雙脚尻爲車。", "採花歸來不知數，一一到門如合繻。", "方春乳房湧金屋，子弟分王遣之國。", "廣輪處處成甘州，饞口嚌嚅不遺力。", "蜜脾割盡刲蠟膚，畢歲辛勤用謀食。", "秋深冬早未見春，嗅芳咀華來藻蘋。", "釀成餱糧香滿室，日日飽衙知愛君。", "問誰食蜜還主臣，阜財富國今何人。"]}