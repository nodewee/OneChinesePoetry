{"author": "汪莘", "period": "宋", "type": "诗", "title": "水天月歌", "paragraphs": ["朝立寒溪東，暮立寒溪西。", "一到神頓領，熟視眼更迷。", "水光不見水，但見青天無表裏。", "天光不見天，但見一片清烟涵無邊。", "水中有天天不濕，天中有水水不入。", "天耶水耶墮渺茫，只是天光與水光。", "月來水天中，水天裹月如不裹。", "月去水天中，水天鎖月如不鎖。", "明月不來不去時，琉璃泡中珠一顆。", "先自水天莫分別，更添月色更親切。", "水色天色月色擘不開，水光天光月光拈不來。", "夢中酒渴不可忍，一口吸下驪龍腮。"]}