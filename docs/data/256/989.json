{"author": "鍾興嗣", "period": "宋", "type": "诗", "title": "浯溪", "paragraphs": ["羯奴禍唐室，宗社已傾危。", "翠華幸西蜀，大物孰主持。", "儲君起靈武，事亦從權宜。", "人望既有屬，姦孽就誅夷。", "次山憂國切，聞此喜可知。", "歸美頌君父，隠惡義當爲。", "涪翁仗正論，凜然寓刺規。", "指擿心中過，併及宮闈微。", "茲用春秋法，肅宗其何詞。", "曾無一半語，追咎元子非。", "後來好事輩，往往互詆譏。", "或立黨同意，或費解嘲詩。", "識者具眼力，理解夫奚疑。", "盍觀我宋朝，崖上中興碑。", "光堯再造績，炳若日星垂。", "功成體天道，退處志莫移。", "神器親付授，嗣皇猶懇辭。", "數四不獲命，黽勉祗受之。", "飭躬備敬養，朝夕益孳孳。", "君不見帝典書之盛，端由揖遜基。", "二聖盡慈孝，堯舜並驅馳。", "俯視於李唐，德業有醇疵。", "惟餘尅復願，天每靳其機。", "孫支繼述責，未有易今時。", "出兵弔遺黎，孰不迎王師。", "免使讀頌者，懷憤徒傷悲。"]}