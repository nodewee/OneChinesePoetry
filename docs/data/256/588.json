{"author": "鄭清之", "period": "宋", "type": "诗", "title": "贈許石田爲僧", "paragraphs": ["平明對鏡良獨難，子能脫屣彈指間。", "戲視此身如髦蠻，冠巾擺落逃繻關。", "千鈞强弩一笑彎，萬錢買盡江南山。", "厭渠世路車輪殷，赤脚健倒苔痕斑。", "參寥佛印若是班，江湖風月不汝慳。", "汝狂方醒衆所讙，我獨見之爲三嘆。", "辨詰孔釋語可刪，白雲深處輸君閑。"]}