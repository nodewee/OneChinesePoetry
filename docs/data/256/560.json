{"author": "鄭清之", "period": "宋", "type": "诗", "title": "詩別可齋陳制置移鎮吳門", "paragraphs": ["恭惟上明聖，宵旰親政初。", "朝有快活貫，野無薄笨車。", "我獨何因緣，濫持鈞與樞。", "妄意在人物，搜羅到巖墟。", "穆之百函至，酬答疲卷舒。", "雖云得梗概，詎必相賢愚。", "君時藹廉譽，一再登除書。", "公牘耻私謝，直語非貢諛。", "尚無赫蹏牋，而况雙鯉魚。", "元龍一世豪，名下定不虛。", "我歸海之濱，偃息田園居。", "生平舊交游，相忘付江湖。", "軍將忽打門，君書來自吳。", "瓿藁富鴻筆，硯銘出龜趺。", "興懷向㵳泬，論文逮荒疎。", "自言久愛敬，今始通勤渠。", "不爲熱翕翕，不爲暖姝姝。", "云何好尚真，夐與世俗殊。", "意者元城賢，待以涑水迂。", "獸旗畫星壤，龍藩開玉符。", "老我嘆蒲柳，投閑託枌榆。", "味言喜啖蔗，秀句嫌催租。", "的知我輩人，調度非轅駒。", "子長固多愛，舍菀乃集枯。", "梅花倚瘦竹，清芬借敷與。", "常恐硬黄紙，喚歸翔紫廬。", "問君立朝節，蹇諤辛毗裾。", "問君治理效，所至桐鄉朱。", "正爾澤東履，俄然移右扶。", "借留此截鐙，來暮彼歌襦。", "譬之絳霄雲，來往本自如。", "君亦何心哉，此事姑置諸。", "但惜君去我，有唱誰和余。", "寒山尚餘雪，江闊征帆孤。", "揮毫寫別恨，臨風獨躊躇。"]}