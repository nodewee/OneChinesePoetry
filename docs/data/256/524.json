{"author": "鄭清之", "period": "宋", "type": "诗", "title": "林治中鄭廣文以詩來遣魯酒報聘拙語輔行", "paragraphs": ["長公本喜飲，半入野人腹。", "南洲春夢婆，亦復開醉目。", "尚想晉流麗，鼈飲更升木。", "興來索老兵，誰謂酌可獨。", "我亦愛客至，陶巾時一漉。", "雖有彭澤田，種秫苦不足。", "頗因病入務，瓢棄尚餘綠。", "豈無大雅朋，來伴離騷讀。", "廣文粲簷花，和靖峙修竹。", "交情如酎醇，秀句喜心沃。", "觴政嘗卜夜，談闈屢更僕。", "胡爲闊宇芝，但憶頹山玉。", "聊爾遣書瓻，安得洗愁斛。", "昔誇聖人中，今愧平原督。", "杯手助持螯，車涎笑逢麴。", "青州豈烏有，白衣問黄菊。", "如臯應解顔，對飲頗勝俗。", "何時赤壁游，匏樽笑相屬。", "欲歌鹿鳴三，正苦龜藏六。", "飲肯遺公榮，雨煩過御叔。", "忻聞麥兩岐，况有魚百族。", "小却揖二豪，觥船倒醽醁。"]}