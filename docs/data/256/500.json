{"author": "鄭清之", "period": "宋", "type": "诗", "title": "謝鄭廣文和韵", "paragraphs": ["春工漚絲呈巧力，紅日如梭萬花織。", "愛花蕩子不愛命，效死驪姬似荀息。", "草木摇落天地閉，賢哉梅也衆不識。", "靈根九轉到仙品，千古離騷作書色。", "漲晴癡暖動山意，攀翻健倒蒼苔石。", "高標底須雪後見，清芬每向閑中得。", "花前失喜廣文詩，柿葉書成點新墨。"]}