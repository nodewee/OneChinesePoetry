{"author": "汪莘", "period": "宋", "type": "诗", "title": "訪孟守", "paragraphs": ["紫陽佳山水，帝室雄垣藩。", "桑柘若雲屯，梨棗如星環。", "邇來十四載，有失漢詔寬。", "坐令隴畝上，面作百摺酸。", "侯來自江西，與物破險囏。", "處處春風村，家家秋月灣。", "矧侯老儒術，淵源起波瀾。", "文盟後韓孟，詩社前張樊。", "賤子昔好學，何理不仰鑽。", "風雷繞腸胃，日月懸肺肝。", "宇宙在掌握，鬼神露毫端。", "身由疾惡病，家以論事殫。", "天門守九虎，歸卧牛衣間。", "誓欲滅此賊，使天回正觀。", "豫子欲趨趙，聶生方入韓。", "匕首忽電掣，鐵椎已雷鑽。", "世無伯牙手，鍾子每長嘆。", "世無子期耳，伯牙淚空彈。", "人生樂相知，相知良亦難。", "不知起胡越，相知同歲寒。", "自侯之來矣，願言識孔鸞。", "秋風動心氣，朔雲資瘧姦。", "及此春日舒，扶病猶蹣跚。", "怪僕來胡遲，爲僕留城關。", "見侯亦胡爲，明珠傾月團。", "見僕亦何爲，伸此蛟龍蟠。", "龜老殻愈堅，鶴老頂益丹。", "自恨身已老，徒重鈍與頑。", "終憶玉川子，干謁非所安。", "山不養伯齡，伯齡不厭山。"]}