{"author": "汪莘", "period": "宋", "type": "诗", "title": "中原行懷古", "paragraphs": ["漢家中原一百州，故老南望空悠悠。", "問君北賊何足道，坐守畫地如窮愁。", "不共戴天是此仇，生不殺賊死不休。", "諸公但能安身計，更無一點英雄氣。", "遂令多士皆沉醉，絕口不復言時事。", "恭惟主上天勇智，皦日平生復仇志。", "秋色平場千萬騎，望裏亭亭黄屋至。", "六軍拜手呼萬歲，報恩便欲無生意。", "西風蕭瑟天無雲，引領蟠冢愁黄曛。", "白衣不得見天子，道人何得愁朱門，可憐涇渭胸中分。", "願起沔陽死諸葛，作我大宋飛將軍。"]}