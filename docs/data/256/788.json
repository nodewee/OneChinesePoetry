{"author": "汪莘", "period": "宋", "type": "诗", "title": "又敘謝", "paragraphs": ["竹翁惡俗客，屢舉却塵翁。", "云何一見我，捉手形深睠。", "坐呼蘭溪酒，即取太白勸。", "階前抱關卒，爲我顔色變。", "解榻經兩眠，天寒恐冰霰。", "主意厚且真，惜別如挽牽。", "握手紫竹杖，眩轉含飛電。", "端作臨水送，沙溪清練練。", "還家甫席暖，書到驚一縣。", "特遣贈行詩，水剪梨花片。", "且約二三子，同煮竹洲麵。", "豈意古人事，乃復今日見。", "理髮敘心曲，所屬加餐飯。", "無事覺晝長，明窗試筆硯。"]}