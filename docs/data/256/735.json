{"author": "鄭清之", "period": "宋", "type": "诗", "title": "贈雲洲老師", "paragraphs": ["嘉定丙子斗插申，秋灰出管纔半旬。", "我來適值蒸暑節，燭龍吐燄扶桑濱。", "炎官流汗走躑躅，金烏啄火焚空旻。", "溼雲擁岫呼不出，火雲糊天挂赫日。", "腦脂蓋眼壯士眠，誰挽天河洗蒸鬰。", "友人萬君家龍丘，追涼共作招提游。", "入門指點到丈室，中有石壁清且幽。", "半月泓澄鎖寒綠，氣象淒切涵清秋。", "凜然便覺肌骨爽，恍疑石罅蟠蛟虬。", "老師宴坐圓覺場，一笑對客雙胡牀。", "雀芽新試蠏眼湯，未到舌本先生涼。", "懸河倒流揮玉麈，果然驚出蛟龍舞。", "須臾霧裹浮圖尖，地墨天昏作風雨。", "吻端造化轉寒燠，約束商羊上天去。", "雲開月明衆峰出，指向巖前石應語。", "歸來爲乏瓊瑶報，清夢安排幾番到。", "池角土花生碧草，逗曉簷前乾鵲噪。", "我承佛敕爲行詞，可拜雲洲老師號。"]}