{"author": "鄭清之", "period": "宋", "type": "诗", "title": "送姚提幹行", "paragraphs": ["虛齋填東鄞，從之南容君。", "我初未之識，邕翰傾殷勤。", "修潔以博習，秀美而有文。", "玉犀映秋水，英辭湧春雲。", "雞距角魯蜀，昂然鶴非羣。", "晤言到聖處，商也樂所聞。", "最喜直而義，壯音駴鼓鼖。", "告子少於孟，先策養氣勛。", "牛山木信美，謹勿容斧斤。", "助苗固得槁，可使稗不耘。", "觀子所植立，真能張吾軍。", "仁義可效治，淵源在河汾。", "詩書自師友，芝蘭足膏薰。", "剛風接逕翮，去去翔霄旻。", "清時有聞者，必也吾子云。"]}