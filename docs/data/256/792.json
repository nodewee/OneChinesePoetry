{"author": "汪莘", "period": "宋", "type": "诗", "title": "訪曾侍郎", "paragraphs": ["青天蕩蕩摩青銅，紫微將相環西東。", "大鵬一擊九萬里，兩翼不鼓乘長風。", "大鵬飛到天門下，天門無不聳觀者。", "列星退步失光彩，九虎低頭若凡馬。", "有鳥决起搶榆枋，望而不見空斷腸。", "青天愈高鵬愈遠，豈不有意招八荒。", "我捨新安來，狂歌錢塘市。", "上有無情之吳山，下有傷心之江水。", "春已暮，人未歸，平生不問鱖魚肥。", "若教買得青山住，飽食笋蕨歌春暉。"]}