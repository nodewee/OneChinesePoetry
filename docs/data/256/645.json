{"author": "鄭清之", "period": "宋", "type": "诗", "title": "送新薑與葺芷", "paragraphs": ["仲尼胡不徹薑食，損智深譏藏戲劇。", "將以愚民豈其然，半山失喜爲動色。", "拗執誰解鎸此老，一時鑿說契胸臆。", "我疑諗之神農書，增壯胃腑良有力。", "呂令音商其味辛，調芼魚蔬蘗香稷。", "方冬沃土培其根，隴畦分封隨壤息。", "長鬚視苗廑獻新，先時斸取奮鉏棘。", "青株斯拔薤本重，紅萁半露蓤包側。", "駢指驚看産漆園，胝足疑爲導積石。", "欲搗芳辛入虀臼，爲憐膚理傲金狄。", "僕命薺荼涴詩雅，肩差梅桂班內則。", "笑加束縛代書鯉，持助饔庖鱠銀鯽。", "旱年宜薑諺有之，今歲雨多生意嗇。", "小摘酸寒類甲菜，大何嬰冒期膝席。", "公羊穀梁汝往哉，反音一笑當勿劾。"]}