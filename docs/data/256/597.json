{"author": "鄭清之", "period": "宋", "type": "诗", "title": "靈隠慧上人惠詩爲古風以贈", "paragraphs": ["貫休齊己唐詩人，當時逸氣凌簪紳。", "聲名亹亹逼甫白，幽蘭直與梅爭春。", "誰知北面石霜老，服勤杖屨皆終身。", "二公所得當蓋世，英詞傑句風中塵。", "至今傳者以詩重，妙處反爲詩所湮。", "弄翰戲墨雖佛事，炊沙作糗成饑嗔。", "不欲詩工與字巧，緒餘能奪道之真。", "心宗一了萬法具，辯才飛轉陶家輪。", "君不見阿難多聞及辯慧，呪語要敵摩伽神。"]}