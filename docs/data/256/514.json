{"author": "鄭清之", "period": "宋", "type": "诗", "title": "再和勸學韵", "paragraphs": ["仕學優於服田力，公儀之家廢葵織。", "詩書爲府道德林，樂在藏修洎游息。", "濃薰班馬有餘香，暗摸曹劉豈難識。", "插架牙籤映隙曛，近竹芸編侵晚色。", "諸生競詫邊腹笥，正音如聞孔堂石。", "從知車馬自稽古，須信熊魚可兼得。", "四科褒進惟尚賢，欽想昌黎方讀墨。"]}