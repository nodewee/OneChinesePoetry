{"author": "鄭清之", "period": "宋", "type": "诗", "title": "和葺芷雪韵  其二", "paragraphs": ["夸父逐日有餘力，驅萬白蜺飛練織。", "連天照耀作夜明，湧池培堆驚壤息。", "竹高已學槍頭勢，梅近猶能半面識。", "坡翁笑效六一體，八章聯翩韵聲色。", "麻衣忽見蜉蝣陣，硯池觀魚來紫石。", "鄭谷祗解瘦寒句，江上漁蓑正披得。", "何如囊錦生縠紋，兔園老筆陽春墨。"]}