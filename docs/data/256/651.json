{"author": "鄭清之", "period": "宋", "type": "诗", "title": "江漢亭百韵", "paragraphs": ["山川自高深，開闢由邃古。", "長江瀉岷峨，橫亙截區宇。", "東流爲沔津，疏鑿仗神禹。", "襟带成奧區，都會稱鄂渚。", "環城得修岡，雄勝著臺府。", "上有江漢亭，憑高欲鶱舉。", "雲譙護左方，南樓以爲輔。", "飛甍立嶕嶤，纔去天尺五。", "星辰近梯級，嵐霏日吞吐。", "橫陳極蒼茫，萬象互昂俯。", "晴光敞雙明，景物恣枚數。", "炊煙接空翠，下列十萬戶。", "榱棟出稜角，闤闠分脈縷。", "川塗競走集，水陸跨重阻。", "東南引湖湘，西北控淮楚。", "舟車所交屬，人物森萃聚。", "歌謠雜諧合，來往紛傴僂。", "溟濛塵蔽空，揮霍汗成雨。", "游蓋驚雲飄，聯轡識驂舞。", "驅馳溢阡陌，時節相媚嫵。", "裾袖翳朝日，光曜燭綃組。", "憧憧蟻遷穴，紜紜繭抽緒。", "亭亭肆遐睎，一一可細覩。", "至如城中邊，萬竈宅貔虎。", "春秋謹教閲，什什而伍伍。", "紅旆羅旌幢，中軍立旗鼓。", "冰霜貫戈甲，雷霆震弓弩。", "後先嚴車徒，坐作中規矩。", "被廬猶晉蒐，少長悉有序。", "禮成既飲至，絡繹還所部。", "俯瞰了不遺，清流數魴鱮。", "乃若天空澄，江色入環堵。", "雲水渺相接，斜陽落晴塢。", "千艘卧平沙，片帆歸遠浦。", "微茫泛一葉，咿軋響雙櫓。", "報譯認檣烏，航琛知海賈。", "微陰轉層巒，輕煙生宿莽。", "棲鳥絕重瀾，歸鴻集寒嶼。", "夜深漁火明，孤洲記鸚鵡。", "晴陰與朝暮，景色若誇詡。", "方春及韶淑，鶑燕爭鳴乳。", "桃李出新妝，周張環繡黼。", "修眉橫柳堤，遺鈿錯花圃。", "孟夏薰風來，草木自蕃舞。", "翠幄帷清陰，密葉覆幽墅。", "入林梯空旻，影團修月斧。", "露掌逼高寒，金波沃肝腑。", "隆冬雪紛飛，瓊樓耀江滸。", "萬花著林端，晃不分細鉅。", "茲維四時媚，代謝聽寒暑。", "榮枯雖異撰，去來莫追拒。", "彼動此靜觀，羣魚沸鼎釜。", "紛綸各狀態，天械發機杼。", "或如懷袖物，俯拾恣所取。", "或如海陸珍，搜羅寄庭廡。", "或如觀大駕，旄頭先鹵簿。", "或如親校獵，玉虬挖翠羽。", "或富若武庫，寶物窮積貯。", "或麗若上林，鳥獸羅禁籞。", "或紓若綺縠，或列若簨簴。", "或背若相違，或進若相與。", "或蓊若興雲，或林若率旅。", "或驚若脫兔，或拱若禮鼠。", "或若雞出塒，或若馬奔圉。", "或變若龍蛇，或怪若猰貐。", "或奮焉若讎，或比焉若侶。", "或矯若怒嗔，或偃若戲侮。", "或賸若贏餘，或匱若貧窶。", "或聚散翕忽，或縱橫旁午。", "或禽聲咿嚘，高下參律呂。", "或人語叫噪，歷落寫筐筥。", "或以琴置膝，絲音宜搏拊。", "或時棋滿枰，石韵雜珩瑀。", "或欹枕高眠，胡蝶夢栩栩。", "或相對啜茶，舌本躍清語。", "或暇日觀書，腸腹自撐拄。", "或乘興飛觴，醉後忘爾汝。", "或即境揮毫，圖畫入縑楮。", "造物無盡藏，儻來亦何忤。", "俛仰已陳迹，恍惚失處所。", "達觀萃茲亭，宇宙一秬黍。", "斯亭名者誰，儒林得鼻祖。", "昔賢維南軒，心學紹東魯。", "睠焉西南遊，芳洲擷蘺荰。", "遺墨尚淋浪，隸刻照亭柱。", "邇來三十年，軒桷漸頹窳。", "堂堂魏國孫，玉節蒞茲土。", "英聲凜荆揚，盛事踵遐武。", "曾侯廬陵秀，一笑不齟齬。", "風月喜平分，江山藉宗主。", "興仆追前修，遺蹟洊蒐補。", "飛翬抗雄梁，石花呈古礎。", "荒榛得奇觀，幽思發新杼。", "公餘多勝概，往往壓諸庾。", "賡酬駕元白，光燄陵李杜。", "領客共落成，而我亦同俎。", "半生嗟鏤冰，一字不堪煮。", "樂事紀末顛，鴻筆媿燕許。", "吾伊補書債，欵乃效漁父。", "儻繼竹枝詞，編入武昌譜。"]}