{"author": "洪咨夔", "period": "宋", "type": "诗", "title": "和趙保之青田即事", "paragraphs": ["寶犀壓帳春風入，渴烏傳箭寒澌滴。", "砉然推枕起放衙，霜月滿庭鳧鴈集。", "簿書顛倒六作五，文移縱橫一取十。", "精神坐照吏姦破，政事流從儒術出。", "墨池霹靂送飛雨，積案如山笑譚畢。", "逢迎合爪遞相賀，戒石亭前見天日。", "公餘琴疊舞胎僊，客退爐熏齋繡佛。", "芳蹊桃李不自言，舊燕新鶑沸消息。", "詩筒入手如見面，金井新泉生玉色。", "汗青不朽須早計，過眼年華征羽急。"]}