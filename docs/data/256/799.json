{"author": "汪莘", "period": "宋", "type": "诗", "title": "梧竹亭", "paragraphs": ["人家有園種花柳，君家有園種梧竹。", "花柳只引蜂蝶來，梧竹能招鸞鳳宿。", "昨君飲我池上亭，亭邊梧竹深冥冥。", "鎪風鏤月已足玩，滴雨灑雪尤堪聽。", "君不見梧君昔在岐山上，開花與鳳作屏障。", "又不見竹君昔在渭水陽，結實與鳳充糇糧。", "岐山渭水地差遠，頗覺老鳳勞往返。", "成周已去漢唐空，梧亦無根竹無本。", "君家甲第連朱扉，碧梧翠竹相因依。", "千年老鳳嘆何在，一旦下集增光輝。", "梧君竹君喜相遇，鳳兮鳳兮君且住。", "老鳳回頭謝二君，吾方高舉青天去。"]}