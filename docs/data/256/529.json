{"author": "鄭清之", "period": "宋", "type": "诗", "title": "謝葺芷和韵", "paragraphs": ["無詩不言酒，作賦真誑腹。", "未破公子慳，况與佳人目。", "壯心思擊壺，聖杯賡啄木。", "袖想胡旋雙，妝記摇手獨。", "賓筵乏酬獻，醴齊催泲漉。", "禰衡辦撾鼓，元崇方病足。", "曾無列屋粉，空韵梳鬟綠。", "百篇摘仙詠，十軸蒙溪讀。", "有美建安璩，競爽淇園竹。", "芒端寒燠轉，胸次古今沃。", "卧甕嗤舍郎，祭酒可令僕。", "時陳南北洗，頗醉東西玉。", "雖微醖五斗，端有才一斛。", "詩壇長齊盟，筆陣嚴總督。", "方將喝銀雲，未肯平封麴。", "宮宴看傳柑，帝歌須和菊。", "牛心固異撰，犢鼻且同俗。", "尊酒日相逢，我歌君爲屬。", "歡期踐三五，釀頃虧十六。", "酣暢嗟阮修，飲狂謝裴叔。", "漥尊留古製，長勺分魯族。", "居然同老襟，淺斟醽水醁。"]}