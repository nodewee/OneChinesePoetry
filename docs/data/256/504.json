{"author": "鄭清之", "period": "宋", "type": "诗", "title": "和趙靜樂梅韵  其一", "paragraphs": ["伊祁作春私帝力，司花女課千機織。", "月四十五以爲功，化工何嘗停半息。", "老梅偃蹇傲衆芳，一錢輕視程不識。", "和羹肯爲媚竈計，望林祗笑欲炙色。", "莓苔被服當文繡，冰雪定交過金石。", "靜樂先生大雅韵，始信清名不虛得。", "政須草聖傳新篇，安得張顛首濡墨。"]}