{"author": "洪咨夔", "period": "宋", "type": "诗", "title": "山行紀事", "paragraphs": ["扉開日華早，路轉霜花鮮。", "遊鴻得嘉客，健鶴隨老僊。", "舴艋野渡淺，畧彴孤村連。", "紆餘盤龍外，杳靄烏猿邊。", "麥畦破凍剗，稻架烘晴懸。", "萬鴉暗澒洞，隻鷺明㛹娟。", "寺古繚虛嶂，房深貯澄漣。", "珍鱗紫金睟，秀石蒼玉攣。", "住僧自縛律，愛客能逃禪。", "老帖不容搨，枯琴尚堪弦。", "出訪文舉碣，還息維摩氈。", "窗暉梅枝月，帳鬰柏子煙。", "吸清飽蟬腹，擁薄攢龜肩。", "忍寒如忍艾，望曉猶望年。", "報明翠鯨壯，送暖紅鱗妍。", "讀易坐方穩，搜詩去俄翩。", "行行晉縣壘，歷歷吳墓田。", "森峭徑絕壁，嵌空派危泉。", "飛墮雪珂境，撼動冰輪天。", "憇寂小養雋，挾酣急凌巔。", "閣摧失傑詠，巖在餘奇鎸。", "夕氣生遠嶼，倦懷寄平川。", "路旁柳如此，陌上花依然。", "數年束强項，一日舒聯拳。", "大千自鵬鷃，方寸皆魚鳶。", "東風染芳碧，更着尋春鞭。"]}