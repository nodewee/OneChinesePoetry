{"author": "洪咨夔", "period": "宋", "type": "诗", "title": "趙忠簡孫璧見過有詩用韵", "paragraphs": ["薄命窘震凌，餘生颯糞朽。", "閑閑飽款竹，寂寂老鍛柳。", "溪空漁爭隈，野熟飲被肘。", "有隣晨致薤，無客夜剪韭。", "忽來闖戶屨，自挈問字酒。", "初見了眉睫，徐語應心口。", "顧予果誰與，恐子不我友。", "維昔燕夾攻，坐使汴失守。", "應奉固亂階，新法實禍首。", "療危非庸醫，救敗須國手。", "豐魏兩翁奮，關洛孤憤久。", "人謀密相濟，天意斷非偶。", "攻守豈必同，勝負亦常有。", "誰推姦人出，竟墮黠虜誘。", "包將復讎戈，付與掃愁帚。", "風雲激矢脫，日月峻輪走。", "殘羶污北雪，遺憾掛南斗。", "功名本同舟，學術廼各牖。", "一時策得失，千古史妍醜。", "忠簡社稷臣，尚起九京否。"]}