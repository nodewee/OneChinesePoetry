{"author": "洪咨夔", "period": "宋", "type": "诗", "title": "病齒", "paragraphs": ["吾母苦蚤衰，髮霜齒存幾。", "小兒得其髮，大兒得其齒。", "予方四十時，上齶右車毀。", "從茲白石源，歲歲費經理。", "軟疑梅着酸，疎類榴罅子。", "根浮觸易兀，力弱遇輒靡。", "懷核忌堅栗，設胔便脆美。", "爛炰故自佳，急嚥聊復爾。", "刺肥劇鉏姦，剔纖難拔壘。", "屢搜風屢入，一快勢一圯。", "撼摇腫貫顴，焦蠹痛徹髓。", "外雖編貝然，中實空齦似。", "赤龍攪沆瀣，玉池漲清泚。", "天鼓弗能扣，金鼎亦徒舐。", "乳媼老不羞，機女少自喜。", "風流久已絕，血氣安足恃。", "磨治朝辛鹽，漱溉夕莎芷。", "庶幾尚扶危，不至遽乏使。", "太官羊何腴，五侯鯖更旨。", "雖無轑釜嗔，未免媚竈耻。", "菽腐柔趁梜，粟糜滑流匕。", "不愁餒在中，却笑飽欲死。", "舌以柔故存，此語未敢唯。"]}