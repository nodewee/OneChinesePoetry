{"author": "葉寘", "period": "宋", "type": "诗", "title": "壽陳監丞", "paragraphs": ["岷峨之秀如雲起，前有三蘇後三李。", "三蘇專以節行聞，三李相承最工史。", "兩家百年成美談，盛事胡不云東南。", "春風樓前擁三山，秀出君家父子三。", "玉佩瓊琚詞大放，宏博取科跡相望。", "縯綸妙體王者言，下筆仍裁舍人樣。", "君於兄弟尤白眉，天質寬厚心平夷。", "如舟萬斛方整棹，駕揚穩聽天風吹。", "道山蓬萊陳几席，自當席草宮門北。", "玉堂深處覺天低，金鎖開時分夜直。", "人生窮達惟兩途，富貴外物如錙銖。", "生朝相祝何所如，導引願與欒城俱，名節要當參長蘇。", "凜然天地相終始，何獨扁舟載五湖。"]}