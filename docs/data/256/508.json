{"author": "鄭清之", "period": "宋", "type": "诗", "title": "再韵簡菊坡", "paragraphs": ["訪梅長與寒角力，兩鬢絲絲尚堪織。", "吊湘賦鵩强解事，長沙少年空太息。", "酷愛孤芳支歲寒，草木雖多嬾求識。", "肥遁不爲蒼帝臣，白賁丘園義形色。", "風饕雪虐真養素，笑枕溪流漱寒石。", "請翻橘頌作梅賦，倍覺風騷楚人得。", "詩翁試爲决然疑，謂余非是甘飲墨。"]}