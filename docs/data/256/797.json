{"author": "汪莘", "period": "宋", "type": "诗", "title": "題汪侍郎仲宗北山道院", "paragraphs": ["北山之宅可忘歸，北山之山天下稀。", "自非君身有仙骨，安得蓬壺閬苑相因依。", "長松巨柏氣象古，紅鸞白鳳交橫飛。", "朔風萬里促冬日，金橘千樹爭光輝。", "樞密曾孫侍御子，天資酷與前人似。", "只今四十未爲老，不選娥眉壓閭里。", "道院夜長霜月白，豪氣猶餘好賓客。", "早晚春歸花亂發，蝶舞鶑啼亦傷魄。", "此言聊戲爾，時事端可惜。", "大兒只求上上考，次兒只用平平策。", "胡運已衰當謝絕，西戎方彊又須索。", "北山主人那得閑，袖中三尺青蛇斑。", "有客不知其所往，歲暮江頭雪三尺。"]}