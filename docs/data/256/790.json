{"author": "汪莘", "period": "宋", "type": "诗", "title": "黄山高", "paragraphs": ["黄山高哉，巋然爲江東之巨鎮兮，壁立於兩浙之上游。", "摩天戛日以直上，陽枝陰派盤數州。", "四海不知兩根本，行人但覺雲飛浮。", "嘗試芒鞋竹枝迨乎其間兮，一溪桃杏紅爛熳，萬壑松柏寒颼颼。", "懸崖絕磴可望不可到兮，古木倒挂險更遒。", "上有靈泉瀑布千萬道，如銀河自天爭瀉而競注兮，砅雷濺雪隠現穿林幽。", "中有青鸞黄鶴千萬對，雄倡雌和迭舞而交鳴兮，深林自適復有雪白數點之猿猴。", "山中自昔無曆日，花開葉落成春秋。", "殘英脫葉不知其所從來兮，但見夫澗谷之間桃花如扇，松花如纛，竹葉如笠，蓮葉如舟。", "菖蒲九節餵白鹿，靈芝三秀眠青牛。", "人間三月春已暮，洞中花卉春長留。", "奇香異氣逐風去，散落塵世誰能酬。", "黄山高哉，雲際一峰尚可畫，雲外一峰畫不得，霜繒鋪了掉首休。", "丹砂一峰燭天爭日月，九龍一峰拔地張旂旒。", "天都一峰傑出於三十六峰兮，星斗森羅挂珠殿，日月對展瓊瑶樓。", "中有一人兮龍冠而鳳裘，左容成兮右浮丘。", "我時收却釣竿樵具作一束，投諸曹阮溪中流。", "浴余身兮湯泉，風余袂兮帝所。", "夔鼓隠隠兮管啾啾，水精盤兮碧玉甌。", "帝酌我兮勞我，左右爲余兮凝眸。", "指余以南峰石壁記，授余以紅鉛黑汞大丹頭。", "黄山高哉，余將覽秀巢雲鍊其下，坐令萬物不生疵癘黍盈疇。"]}