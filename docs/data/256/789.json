{"author": "汪莘", "period": "宋", "type": "诗", "title": "群玉堂即事", "paragraphs": ["蓬萊道山到者稀，忽隨飈駕同來歸。", "天橫閬野望不盡，地絕瀛海如無依。", "初得松門入蕭瑟，漸繞苔徑穿芳菲。", "奇花異卉不可識，但覺春是人間非。", "高檐長廊白日靜，朱簾綠幕清風微。", "仰觀群玉三大字，始憶上帝書所儲。", "赤圖綠牒文字古，空桑孤竹音調希。", "飲中八仙各灑落，瓊林風月相光輝。", "坐而投壺妙貫耳，立而對奕工解圖。", "吟詩誦賦清且永，何事顧我頻歔欷。", "君不見咸平景德時，太平都在楊劉詩。", "又不見慶曆元祐際，後來誰與歐蘇繼。", "只今延閣多才賢，如玉在山珠在淵。", "楊劉歐蘇未爲老，秦皇鼂張俱少年。", "有客野於孟東野，更宜盧仝作詩社。", "碧牋小紙辱佳命，青林紫筆令揮寫。", "君山天酒澆枯腸，吸盡一架酴醿香。", "贈君千歲白鹿健，報我三尺金魚光。", "羽陵蠹簡非我處，老上龍庭欲飛去。", "鳳臺南軒又招手，第一內宅由來住。", "東西南北身已老，安得丹液還元腦。", "碧桃洞口花亂飛，留待歸來不須掃。"]}