{"author": "鄭清之", "period": "宋", "type": "诗", "title": "碧扇行", "paragraphs": ["冰蠶吐絲青唾茸，天孫轉機聲隆隆。", "帝家初裁新樣月，蒼然正色摩寒宮。", "一朝飛隨烈士手，九關自此無剛風。", "乘鸞女與蒲葵翁，癡翁騃女誰爲容。", "吳剛斧頭紅玉篆，并州剪刀快如箭。", "化工持此天然巧，古璧團團照君面。", "長安四時生麴塵，馬頭摇曳春風轉。", "君不見醉李白，窮杜甫，當時西游乘蹇馿。", "太清獻賦動旒冕，脫靴笑視將軍奴。", "奇哉二子真坦率，朝暮貰酒黄公壚。", "游蓋飄雲手遮日，未省有扇如清夫。", "清夫扇子僅盈尺，買斷清風歸嘯廬。", "何物元規敢相污，醉中祗恐李杜呼。", "我當吮筆和墨喚起文與可，把君畫入李白杜甫圖。"]}