{"author": "洪咨夔", "period": "宋", "type": "诗", "title": "元宵前三日侍老人遊雙林", "paragraphs": ["大徑山高寺山巔，小徑山深寺山趾。", "辛夷花開數點雨，艾納香空半泓水。", "新新故故自樓閣，下下高高各窗几。", "二三名公詩一束，八十老衲畫幾紙。", "雲岑滅沒野屋浮，草樹離列渡舟檥。", "露橫斷浦月已高，日落平沙風欲起。", "直疑着我江湖間，安得伴君巖壑裏。", "魚肥尚恨絲蓴晚，酒酣苦愛葅筍美。", "參寥有句墮杳靄，更上迎暉亭徙倚。"]}