{"author": "鄭清之", "period": "宋", "type": "诗", "title": "和趙靜樂梅韵  其二", "paragraphs": ["司寒駕天騁軌力，凍合冰蠶不成織。", "皮膚皸瘃雪滿衣，真人恬漠與道息。", "一花挺出萬木僵，其友松筠乃能識。", "清香遠到惟德馨，素質自持無異色。", "春工着意嬪衆卉，用物精多老蒼石。", "耄紅飛盡蜜房深，佳處暗爲蜂翅得。", "誰知竹外一枝好，千載垂芳在詩墨。"]}