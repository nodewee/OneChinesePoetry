{"author": "鄭清之", "period": "宋", "type": "诗", "title": "送繼一郭處士", "paragraphs": ["聖君如堯舜，豈無巢與由。", "計然亦何慕，五湖一扁舟。", "之人久不作，側席思巖幽。", "嘗聞鹿何君，清芬徹凝旒。", "重華錫嘉號，見一光林丘。", "誰謂雅道息，競風日悠悠。", "脫冠掛神武，有士歸東州。", "笑將金閨籍，猛博處士裘。", "鈞天爲開顔，曰此夷逸儔。", "大書繼一字，虹光屬奎婁。", "宸章軼麟衮，正聲出天球。", "清名奬靜退，下視古素侯。", "睿謨廣先憲，姱節追前修。", "况今輯衆雋，丞弼登虞周。", "明時樂閒暇，出處自不侔。", "赤城宅仙子，登陸方蓬洲。", "君歸訪司馬，坐忘春與秋。", "方瞳照綠髮，戲轉黄河流。", "煙霧肅逋客，隠者應輟耰。", "欵乃輔行色，春風生柁樓。"]}