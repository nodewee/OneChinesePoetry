{"author": "汪莘", "period": "宋", "type": "诗", "title": "雞雛", "paragraphs": ["負清抱黄圓如彈，昆侖磅礴幽未判。", "母雞春日宿雞棲，躬抱乾坤入烹煆。", "翼之腹之氣自蒸，有時踏轉令交貫。", "朦朦如困當晝中，惺惺無眠過夜半。", "食時莫怪喚不應，凝然有在應難喚。", "君不見陰陽氣足有超越，恍惚惚恍生神觀。", "數聲隔㲉聞淳音，一點懸胎脫幽贊。", "母雞慣事徐啄開，可憐毛羽良毰毸。", "却思裏許若爲活，跧伏性命能低回。", "啄粟飲水孰教之，天機自動曾何疑。", "三三兩兩旋母脚，出入南北相追隨。", "纍然多寡乍磊落，倏然後先無定著。", "乘閒疾數數不得，往來旁午依前錯。", "聞道輪迴少安泊，謫仙那能被法縛。", "秋山歸來酒新熟，呼童烹雞色自若。", "殺與不殺莫忖度，請君注目寒江倚山閣。"]}