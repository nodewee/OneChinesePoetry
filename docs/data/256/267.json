{"author": "洪咨夔", "period": "宋", "type": "诗", "title": "臈月二十五夜", "paragraphs": ["炙玉懷雪貍，膾銀憶冰鱭。", "異哉山澤荒，坐我窮鬼祟。", "兒頭似耶白，相對玩殘歲。", "爐寒灰熒熒，檠涸燈翳翳。", "擘柑老赤脚，煖酒小青髻。", "一酌佳入蔗，再酌甘勝薺。", "陶然會道妙，嗒然司德契。", "吾身與乾坤，共此小關捩。", "三百六十節，一節一節繫。", "四萬八千息，一息一息繼。", "日月有往來，陰陽有開閉。", "太和行其間，周流無邊際。", "臈盡梅紛披，春回柳摇曳。", "非時難强揠，有命莫過計。", "顔回簞瓢空，季路縕袍弊。", "只恐非大賢，公不待後世。"]}