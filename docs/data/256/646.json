{"author": "鄭清之", "period": "宋", "type": "诗", "title": "山間錄拙作求教葺芷俚語將命笑擲幸甚", "paragraphs": ["老我愧不學，無以祛六蔽。", "短綆赴修汲，深淺忘厲揭。", "每逢撲凸篇，如對葛答謎。", "敵壘或致師，何以禦柴曳。", "書林倦回旋，筆徑宜睥睨。", "獨自搔背癢，誰與解襪繫。", "誤墨拙成蠅，飲醯癡聚蚋。", "器成多苦窳，草創類茅蕝。", "未善文心雕，曷助葵足衛。", "樂只正始音，盡發文冢瘞。", "古意窺九嶷，詞源决三澨。", "英風韵風雅，噩噩規誥誓。", "精剛拏健鶻，妥帖律狂猘。", "解注卑蟲魚，獻納笑蝦䱥。", "讀檄頭愈疾，聽語麋著箄。", "風高補釣臺，天朗摘蘭禊。", "合止按商角，刮磨出廉銳。", "妙指曲不傳，奪胎骨可蛻。", "神鍼如運斤，拆屋去眼翳。", "又如大醫王，刲胃滌淫滯。", "萬象困蒐討，瑶金拔昆麗。", "司文當執衡，却掃甘擁篲。", "空山闊游從，思君願言嚏。", "蕪詞薦藜藿，香芼待薑桂。", "翳桑急壺飱，毋爲答飯毳。"]}