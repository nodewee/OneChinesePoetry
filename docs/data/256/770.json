{"author": "汪莘", "period": "宋", "type": "诗", "title": "對月與念六弟談化作", "paragraphs": ["新月長眉清，娟娟照茅舍。", "坐有我弟俱，因得窮造化。", "初嘆此箇月，涵浙復涵灞。", "終憶此箇月，古夜復今夜。", "日月天中行，地下亦雙明。", "天地在太虛，一點如流萍。", "水輪載以浮，風輪吹不停。", "地譬雞子黄，天乃雞子清。", "天半繞地下，天半出地上。", "星辰附天旋，晝夜成俯仰。", "吾嘗揮雷鞭，騎龍日宮前。", "整頓朝東皇，拜手金烏傍。", "日宮月宮留不住，翻身透過天頂去。", "雙手撥轉赤精毬，山河萬象在裏頭。", "此時見天不見地，憶嘗閲盡世間事。", "幾度穿入月之內，幾度穿出天之外。", "幾度天地劫火來，只有太虛元不壞。", "我自太虛觀世間，釋迦老子皆等閑。"]}