{"author": "洪咨夔", "period": "宋", "type": "诗", "title": "作茶行", "paragraphs": ["磨斲女媧補天不盡石，磅礴輪囷凝紺碧臼刳。", "扶桑掛日最上枝，媻跚勃窣生紋漪。", "吳罡小君贈我杵，阿香藁砧授我斧。", "斧開蒼璧粲磊磊，杵碎玄璣紛楚楚。", "出臼入磨光吐吞，危坐隻手旋乾坤。", "碧瑶宮殿几塵墮，蕊珠樓閣粧鉛翻。", "慢流乳泉活火鼎，淅瑟微波開溟涬。", "花風迸入毛骨香，雪月浸澈須眉影。", "太一真人走上蓮花航，維摩居士驚起獅子床。", "不交半談共細啜，山河日月俱清凉。", "桑苧翁，玉川子，款門未暇相倒屣。", "予方抱易坐虛明，參到洗心玄妙旨。"]}