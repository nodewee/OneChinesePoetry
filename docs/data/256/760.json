{"author": "汪莘", "period": "宋", "type": "诗", "title": "日月蓮花歌", "paragraphs": ["偉哉天地間，誰家兩枝蓮。", "紅蓮一枝瑰子鮮，白蓮一枝雪樣妍。", "兩花徑面各千里，壓盡衆草無朱鉛。", "不見賣花翁，不知阿誰擔南躔又北躔。", "不見賣花蜂，但見烏蟾兩點追過天津橋那邊。", "有時雙暈更整整，有時五彩尤戔戔。", "有時露下花頭濕，有時風起花頭偏。", "五鳳銜入淵中淵，六龍插上天中天。", "一入一上知何年，至今絡繹如梭穿。", "花歛作昏舒作晝，世間未識春前後。", "神農教民亂耕耨，唐侯指出兩花定節候。", "唐侯司花方少年，朝朝暮暮長與花周旋。", "苟非其人子莫傳，爲花揀得花中仙。", "姚家愛花故不俗，花前自鼓薰風曲。", "綵旗幻出芙蓉面，晚來旗脚薰風轉。", "此花不費一錢買，付與後來司花作模楷。", "青春飛過秋飛迴，紅白芙蕖花自開。", "曾觀堯舜山河去，也見漢唐池舘來。", "看花人逐年年改，疇昔看花幾人在。", "惟有阿兄日珠姊月珠，坐乘兩花撫四海。"]}