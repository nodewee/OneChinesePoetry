{"author": "鄭清之", "period": "宋", "type": "诗", "title": "古風一篇簡徐德夫提刑", "paragraphs": ["昌黎有名言，受恩異知己。", "而况不識面，知心詎能幾。", "浮雲日多變，交道冷如水。", "握手遽下石，利害毫髮比。", "人情易燥濕，灧澦發九軌。", "終然風雨晦，雞鳴獨無已。", "世變方下趨，特立繄君子。", "山谷未見坡，氣味已相似。", "希文非素交，永叔甘遠徙。", "敢謂世無人，前修可專美。", "我昔聞君名，恍如讀青史。", "已乃知同時，深心愛敬起。", "端平濫持衡，薦賢職當爾。", "亟以聞九重，夜半下一紙。", "雅志樂弦歌，公車猶尼止。", "賢者固難進，奪情辭詔旨。", "知賢未及用，上印返田里。", "閑居事幽屏，黜陟不到耳。", "賓朋有公言，聲徽振商祉。", "入則禆國論，挺挺中流砥。", "出持皇華節，光風汎桃李。", "從容五六載，平進付常理。", "又聞交游間，榮落保終始。", "不負楊臨賀，真見其人矣。", "夜夢加晝思，髣髴眉宇紫。", "軍將忽打門，緘書照窗几。", "風簷屢開闔，襟期頓清泚。", "有如嶧陽桐，知音發妙指。", "高情激孤笑，新意償宿喜。", "得一夔已足，失百參何耻。", "老我豈私賀，善類知有恃。", "看君廣厦開，大芘天下士。"]}