{"author": "汪莘", "period": "宋", "type": "诗", "title": "潘別駕寄牡丹歌次韵", "paragraphs": ["別駕寄我新詩章，賞花須賞花中王。", "我誦此詩欲大叫，山川靈氣未始亡。", "憶昔少年健如虎，兩脚不住尋奇芳。", "何曾著眼看桃李，天台洞口呼劉郎。", "癡兒騃女意自得，不肯隨我超凡常。", "嵩山洛浦忽入夢，秦人漢士俱堂堂。", "仰天大笑不復道，朱宮紫府森開張。", "是時青春二三月，姚家一樹真黄裳。", "其餘牛家魏家種，千紅萬碧羅新妝。", "論花固是花中傑，論人亦是人中祥。", "不覺我醉花亦醉，不覺花香人亦香。", "氣高已壓玉笥綴，骨硬肯羨金釵行。", "授我以元君之雲篆，沃我以王母之霞觴。", "當時跳出生死窟，自此踏倒名利場。", "懷洞庭兮悲瀟湘，吟清風兮詠滄浪。", "仙人擊節相屬和，賤子起舞尤顛狂。", "歷聘二十八列宿，遍謁三千六上皇。", "東風未斷薰風起，江北吹落江南藏。", "天葩何年到此土，形貌雖減神猶昌。", "濂溪先生誇富貴，東坡老子憐忠良。", "不如煎酥煮麵喫，大勝三椀搜枯腸。"]}