{"author": "劉克莊", "period": "宋", "type": "诗", "title": "銅雀瓦硯歌一首謝林法曹", "paragraphs": ["凉州賊燒洛陽宮，黄屋遷播僑鄴中。", "兵驅椒房出複壁，帝不能捄憂及躬。", "臺下役夫皆菜色，臺上美人如花紅。", "九州戰血丹野草，不聞鬼哭聞歌鐘。", "時人肆駡作漢賊，相國自許賢周公。", "一朝西陵瘞弓劍，帳殿寂寞來悲風。", "美人去事黄初帝，家法乃與穹廬同。", "繁華銷歇世代遠，惟有漳水流無窮。", "時時耕者钁遺瓦，蘇侵土蝕疑古銅。", "後來好事斲成硯，平視端歙相長雄。", "參軍得之喜不寐，携歸光怪夜吐虹。", "謂宜載寶餉洛貴，顧肯割愛遺山翁。", "翁生建安七子後，幼覽方冊夢寐通。", "白頭始獲交石友，非不磨礪無新功。", "復愁偷兒瞰吾屋，竊去奚異玉與弓。", "書生一硯何足計，老瞞萬瓦掃地空。"]}