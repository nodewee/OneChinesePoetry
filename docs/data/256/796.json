{"author": "汪莘", "period": "宋", "type": "诗", "title": "贈祁門不老山高法師", "paragraphs": ["鼇山萬仞峙璇霄，上有高真道寂寥。", "拔足壯能軒物表，洗心清不渾塵囂。", "洞天別有風光異，人世那知宇宙遥。", "雲覆醮壇閑悄悄，烟凝仙室靜蕭蕭。", "步虛韵穩聽晨禮，環珮聲遲識晚朝。", "飯啗青精顔色好，詞歌白鶴利名消。", "囊空阿堵緣辭寵，匣蓄干將爲斬妖。", "折角巾多裁氎布，隠居衣盡屏鮫綃。", "神游汗漫趨蓬島，禹步迴旋指斗杓。", "九轉丹砂盈日月，三千功行繼松喬。", "密渠細石通泉竇，斜插疏籬護藥苗。", "甕裏香醪斟琥珀，壁間修扇閣芭蕉。", "蟠桃欲熟人爭竊，野菜初生手自挑。", "花卉得時舒錦繡，瓶湯娛客奏笙簫。", "長松夭矯龍千尺，嫩竹琳琅玉萬條。", "鳳翅亂峰森洞口，羊腸微徑繞山腰。", "床眠癭木肱常曲，兀坐文藤足屢翹。", "衮衮騫河傾俊辯，溫溫和璞琢孤標。", "我慚未躍三春浪，君去行看八月潮。", "好把陰功拯存沒，西歸宜早買吳舠。"]}