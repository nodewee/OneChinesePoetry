{"author": "汪莘", "period": "宋", "type": "诗", "title": "竹洲見寄次韵", "paragraphs": ["朱宮瓦缶鳴，汙澤黄鍾屏。", "古來會通籍，作者能籤整。", "翁如食橄欖，但願回味永。", "只今竹洲上，伏臘仰公廩。", "玩彼易外象，付此卦中影。", "遥知疏桐下，缺月見深省。", "我來如征鴻，愛此沙洲冷。", "他年直紫薇，夢斷青絲綆。", "舊游倘入念，折簡肯相命。", "新詩蒙剪拂，爲憐伍噲等。", "駕言載雙榼，卜日問三徑。", "預約清樽月，雲頭開金餠。"]}