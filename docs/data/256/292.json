{"author": "洪咨夔", "period": "宋", "type": "诗", "title": "寄高子厚", "paragraphs": ["盤隠門下客，流落餘兩箇。", "我故稔子窮，子亦諒我懦。", "穉松高未尺，早望屋脊過。", "小蓮出纔寸，便譽車輪大。", "急灘倒撐舡，狹路錯推磨。", "不誚材無堪，祗嘆命未作。", "沽酒勞閴寂，裹飯問寒餓。", "爲分猢猻愁，相對橐駝坐。", "有無共甘苦，休戚先吊賀。", "綢繆平生期，荏苒歲月蹉。", "人情少耐久，世事難預課。", "欲尋買山盟，恐踏算甕破。"]}