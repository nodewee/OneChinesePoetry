{"author": "洪咨夔", "period": "宋", "type": "诗", "title": "洪崖圖行", "paragraphs": ["脩髯危肩老僊人，布袍革带烏靴巾。", "胸中不着半點塵，天地萬象肧腪春。", "扇者橘，書者栗，瓢者朮，韁而掣者葛，笠而鞭者拙。", "中間厖然大者雪，從我兩髯三髧一蹩躠。", "馿何鈍，奴何癡，前掣後鞭趣使馳。", "麾鞭愈急行愈遲，掣韁欲斷人馿疲。", "但見尻禿禿，蹄局局，欲墜不墜止鳴木。", "本無伎倆能噴玉，正可吞聲春草綠。", "先生御氣存其神，下馿步行意更真。", "從渠蹇材拗莫馴，超然目送八極轡鳳驂麒麟。"]}