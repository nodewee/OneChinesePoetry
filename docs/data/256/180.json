{"author": "洪咨夔", "period": "宋", "type": "诗", "title": "哭都城火", "paragraphs": ["九月丙戌夜未中，祝融漲焰通天紅。", "曾樓傑觀舞燧象，綺峰繡陌奔燭龍。", "始從李博士橋起，三面分風十五里。", "崩摧洶洶海潮翻，填咽紛紛釜魚死。", "開禧回祿前未聞，今更五分多二分。", "大塗小撤噤不講，拱手坐視連宵焚。", "殿前將軍猛如虎，救得汾陽令公府。", "祖宗神靈飛上天，痛哉九廟成焦土。"]}