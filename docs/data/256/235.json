{"author": "洪咨夔", "period": "宋", "type": "诗", "title": "和子有催歸", "paragraphs": ["卜廬必擇地，買鄰不論金。", "出機與入機，去心即來心。", "拗性臨川翁，罷相老境侵。", "霜竹鍾山寺，雅寄金玉音。", "强項峨眉僊，渡海憂患深。", "𥝧稏陽羨田，歡言飽甘霖。", "故山月在眼，客屋風滿襟。", "欲歸欠生業，隨寓如家林。", "覓榿適閑趣，借竹供清吟。", "俛仰一逆旅，乾坤古猶今。"]}