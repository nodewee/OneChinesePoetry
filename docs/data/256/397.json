{"author": "洪咨夔", "period": "宋", "type": "诗", "title": "送石士志推官赴調", "paragraphs": ["石友抱奇璞，朅來掾吾邦。", "昂然凌霄姿，莒鼎獨力扛。", "入幕有此士，諸人亮難雙。", "決事風赴谷，哦詩雨翻江。", "青衫裹妍骨，黑髮今眉龐。", "世無九方皋，誰識驪與駹。", "一朝解綬去，船鼓催逢逢。", "闔府少顔色，我心若爲降。", "倦游方閉門，寄傲但一窗。", "惜別不得餞，况能綴羊腔。", "明廷急才俊，召驛南逾瀧。", "森森鄧林枝，剪拔窮株樁。", "豈其飯牛戚，未作展驥龐。", "早晚對北闕，葉鐘發鯨撞。"]}