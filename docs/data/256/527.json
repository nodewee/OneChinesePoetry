{"author": "鄭清之", "period": "宋", "type": "诗", "title": "諸君和篇摩壘致師不容閉壁再繹前韵  其二", "paragraphs": ["邴原解劇飲，雅名稱龍腹。", "季倫殺爲嬉，席妓敢嗔目。", "有酒何庸辭，恐射蔣濟木。", "但當携酒去，名花賞幽獨。", "年秫未足了，聖米猶可漉。", "愛屐憐猩魂，奪巵笑蛇足。", "桂漿有餘芳，桑落見重綠。", "諫遠衢尊投，法置酺飲讀。", "籌觥進蔌肴，流觴屏絲竹。", "未憂瓶罌罄，但費𠤷盥沃。", "勝事在園林，家務付兒僕。", "釀羔截肪乳，炰鳳泣脂玉。", "鍊句丹九轉，擒文泉萬斛。", "競詆酒中賢，祗堪帳下督。", "穿幘俯前案，障面厭方麴。", "吹不落眼花，歸去來籬菊。", "華胥國遨遊，無懷氏風俗。", "登詩壇爭長，破愁城相屬。", "二簋用坎四，三客敬需六。", "共樂時方清，誰言世之叔。", "相從孟公座，寧別輔氏族。", "一笑祝諸賢，行釂天家醁。"]}