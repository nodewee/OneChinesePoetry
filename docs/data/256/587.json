{"author": "鄭清之", "period": "宋", "type": "诗", "title": "和葺芷筍詩", "paragraphs": ["我貧每笑齊之斶，晚食雖甘未忘肉。", "梅肥尚餘風折綠，溟涬餐英命騷僕。", "藩籬剟彼羝角觸，送似玉堂如楚束。", "惡詩聊賦徐凝瀑，妙句飛來漱鳴玉。", "曾無導吏隨賈餗，坐遣跛奚委葵菽。", "茁芽勤視緣坡竹，期飫伯仁空洞腹。", "書腸膏腥士之辱，得魚不敢餉羊續。", "要知菜味勝山谷，步趨强顔髮曲局。", "盤有美茹無不足，陋矣王芻箋衛奧。"]}