{"author": "鄭清之", "period": "宋", "type": "诗", "title": "靜樂用元韵爲勸學之什再和", "paragraphs": ["士惟食志非食力，於陵奚事親屨織。", "靜樂一門自師友，簣進不爲子貢息。", "元仲季方從太丘，海內人士俱願識。", "案上惟作羽籥聲，室中定無鉏箒色。", "申旦督課如園蔬，子夜程書過衡石。", "舉似翁嫗笞其兒，教育英才笑安得。", "文獻超羣王謝家，韋布當磨鐵硯墨。"]}