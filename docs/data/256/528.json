{"author": "鄭清之", "period": "宋", "type": "诗", "title": "再和戲黄玉泉", "paragraphs": ["黄公辭酒壚，經笥捧便腹。", "讀書饑鳶聲，了了崇文目。", "陂澄萬頃波，巢寄一枝木。", "戲題百姓眼，自笑孤舘獨。", "轍涸聊相濡，神液未容漉。", "嘯歌匪彈劍，悁隘殊躄足。", "文織犧尊黄，句弦綺琴綠。", "不見蠏杯持，徒費爾雅讀。", "坐對罌卧牆，空有葉映竹。", "枯腸但茶搜，燥吻遲膏沃。", "主人如馬瘦，酒使欠猩僕。", "思折酤媼券，欲訪義漿玉。", "喟茲鯨吸量，眇矣龍驤斛。", "靈根日灌溉，詩課自程督。", "試當閲醫經，薄釀借神麴。", "共醉靈均絲，未問長房菊。", "飲興非有期，衣曬寧免俗。", "杯勺雖不勝，嘔泄聽隨屬。", "嬾疊陽關三，肯競梟博六。", "不飲但麥豆，頗勝劉文叔。", "醉騎黄犢孫，歸玩墨君族。", "子爲評酒名，擬號安晚醁。"]}