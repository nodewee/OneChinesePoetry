{"author": "鄭清之", "period": "宋", "type": "诗", "title": "再和且答索飲語", "paragraphs": ["海塗之人暗摸索，如龜自遮聊以殻。", "沈湘雖避屈三閭，斷髮奈逢吳太伯。", "周官自詭蠯蠃蚔，羲經敢並龍蛇蠖。", "嫗妃投甕甘骨醉，舌味無心寧法縛。", "黄詩未足助盤飧，吳稻詎能爲歲惡。", "尊前介士尚錚錚，海底漫郎終落落。", "帛聲試聽響犀瓠，玉指爲渠代金錯。", "掩羣而取僅遺小，誰念坑降秦政虐。", "二螯六跪冒族姓，穴居頗笑鄰之薄。", "縱令臏足亦可喜，中有妙解木應斫。", "賸擬新篘問揚字，先賦南烹仰韓學。", "蠔山馬甲不易致，岸下紫鱗方牣躍。", "主人鸛鶴真耐痛，笑許子彭如水白。"]}