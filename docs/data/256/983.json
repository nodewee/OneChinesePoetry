{"author": "葉寘", "period": "宋", "type": "诗", "title": "送熊掌熊白", "paragraphs": ["熊掌舍魚吾有取，自幼嘗聞子車語。", "飯香獵戶分熊白，妙語涪翁乃能吐。", "世間兩味果稱珍，故人念我肯珍分。", "數千里致良不易，食美真當持獻君。", "從小知嘗熊膽苦，人不通今寧識古。", "熊皮兀坐二十年，毛去皮存縫誰補。", "人言窮命有時通，老翁八十卜非熊。", "試將兩味從公卜，世間真有磻溪翁。"]}