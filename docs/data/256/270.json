{"author": "洪咨夔", "period": "宋", "type": "诗", "title": "元寂宮生祠行", "paragraphs": ["間臺珍館嚴鶴林，老桂鉅竹籠春陰。", "騎鶴僊翁杳莫尋，適從何來貂插金。", "裳珮丹青雜璆琳，旗旛繡綵薰甲沉。", "蕊函三洞羅森森，雲璈九奏鏘愔愔。", "擁爐步虛摇箕參，稽首寥陽祈博臨。", "庭下朝謁紛冠簪，願言福壽高於岑。", "問子爲誰對輒瘖，以目代口手拊襟。", "伊民豺虎國蠹蟫，細大敲剝無遺針。", "凜虞膏血供几砧，巧諛曲媚求回心。", "天乎少戢湯火燖，庶幾沸魚逃釜鬵。", "上帝福善禍必淫，高目下耳一監歆。", "察此頌禱皆呻吟，革彼飛鴞懷好音。", "嗚呼愛而祠者古，畏而祠者今。", "安得皞皞相忘，武城弦歌單父琴。"]}