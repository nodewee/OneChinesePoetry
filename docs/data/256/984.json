{"author": "葉寘", "period": "宋", "type": "诗", "title": "送玉面貍與月湖", "paragraphs": ["迎陽舐掌餐朝霜，虎額分白狐裘黄。", "野人供之未敢嘗，聊比澗沚溪毛將。", "方其潛遯嵌空去，塞向固然知墐戶。", "藏身爲地抑何拙，令人開戶知其處。", "貴重榮稱玉面郎，尾以牛後誇奇章。", "世間醜好誰爭强，賢否一語由臧倉。", "諗季貍兮美南國，範我馳驅非詭獲。", "衣褐褐見脫脫兮，雪綽通身妙藏白。", "人言可以貢金門，芹美猶云欲獻君。", "倘幸珍稱供玉食，全勝肥遯老邱園。", "侑以詩篇煩筆削，詩欠活眼覓一著。"]}