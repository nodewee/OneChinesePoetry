{"author": "汪莘", "period": "宋", "type": "诗", "title": "野趣亭", "paragraphs": ["晚唐多處士，林亭足娛嬉。", "吾鄉盛儒冠，何園可棲遲。", "貧者有不能，富者有不爲。", "我窮不出門，出門復坐馳。", "此事我所嘆，無地容蛟螭。", "聞君築小亭，幽懷正在茲。", "况復扁野趣，未見已伸眉。", "示我野趣詩一軸，邀我共賦野趣詩。", "我思其義浸宏闊，操筆引紙頻嗟咨。", "古今何人得野趣，野趣不許凡人窺。", "見君所賦我已會，賦我所見君勿嗤。", "請從大庭栗陸葛天起，一片野趣無高卑。", "居不懸金石，出不建旄旗。", "衣不繪龍鳳，食不羅鼎彜。", "人家忘貧亦忘富，鄰里何盛仍何衰。", "蒼顔白髮各自足，山圍水繞忘所之。", "堯舜禮樂民始慕，湯武干戈民始疑。", "窮奢極侈到秦漢，沉酣骨髓終陳隋。", "遂令舉世不復野，村夫俚婦爭夸毗。", "我觀宇宙間，野趣元不移。", "散殊零落遍處處，收拾聚集當時時。", "多年如客棄不采，一朝有主來如期。", "君看上下數千載，不多古跡存餘基。", "乃知作者豈俗士，後有繼者須英奇。", "地野背城市，屋野堆茅茨。", "草野沒荒徑，竹野成疏籬。", "春野暗桑柘，綠葉一尺肥。", "秋野明稼穡，紫穗三尺垂。", "禽野不在籠，魚野不在池。", "公卿幸不到，雞犬亦自如。", "使我頭得野，散髮迎凉颸。", "使我脚得野，赤脚濯寒漪。", "爐野燃生薪，器野執素瓷。", "行野昂老鶴，坐野蹲孤羆。", "語野從己出，笑野非他隨。", "一盂野飯既不缺，一杯野菜尤相宜。", "一樽野酒罕儔侶，只可自飯還自釃。", "善惡吾不言，禍福吾不爲。", "黜陟吾不聞，理亂吾不知。", "一野萬事野，其野不可追。", "天地不能野，不合文理爭峩巍。", "日月不能野，不合照耀光陸離。", "崑崙瀛洲不能野，不合琳琅金碧相撐枝。", "不知此心孰賦與，一塊太朴元不虧。", "野於萬象不可飾，野於萬事不可醫。", "君不見荷鋤歷山豈非野，後來袗衣鼓琴大風雅。", "荷鋤有莘豈非野，後來相湯鳴條金鼓從天下。", "荷鋤南陽豈非野，要與管仲作同社。", "荷鋤栗里豈非野，要作荆軻何如者。", "嗟此四野人，野趣不獲真。", "嗟予有野趣，山水長相親。", "動與麋鹿遊，靜與木石鄰。", "北方久已失天討，周王憤起如有神。", "羽林鐵騎疾風雨，赤幟皂纛摩星辰。", "千金日費豈所憚，旱蛇六翼又足顰。", "安得邦伯皆結輩，磊落參錯急保民。", "我有五色線，補衮衮可新。", "我有五色石，補天天可春。", "野詩不中貴人讀，野畫不入貴人目。", "朝廷不用野人來，自有野雲相伴宿。"]}