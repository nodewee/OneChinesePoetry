{"author": "鄭清之", "period": "宋", "type": "诗", "title": "和鄭制幹謝借居且惠朋樽醉螯詩", "paragraphs": ["平生愛山林，里居想王屋。", "孤月自無朋，斷雲曾不族。", "詎知莊遵市，儵有賈誼卜。", "西河就索居，漆園問尊足。", "翟門羅可去，軻宅仁已熟。", "似聞結駟多，每見後騎屬。", "魯臺時遣餽，監侯已發粟。", "競歡王儉蓮，肯問顔公粥。", "家貧願鄰富，蒹葭欣倚玉。", "頗容滑稽叟，來簉堂上燭。", "猶能辨絲簧，漸近不如竹。", "濁醪慁兵醖，庸行參聖讀。", "願爲善頌禱，既醉備五福。", "謀婦擬提壺，敲門驚啄木。", "持螯兩從事，來就桑下宿。", "美味均適口，雙明喜增目。", "命駕匪千里，星言媿不夙。", "聯句乏追韓，補詩聊繼束。", "終當效樂天，駱馬爲酒鬻。"]}