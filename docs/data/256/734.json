{"author": "鄭清之", "period": "宋", "type": "诗", "title": "雙井", "paragraphs": ["水神何時生六翮，飛出雙泉江練白。", "平湖浸月渺無邊，一笑對之成揖客。", "轆轤初動曉星橫，夜捲寒瓊聲湱湱。", "千年佛殿礎花乾，十畝空庭蔭修柏。", "問泉何事逞奇觀，故向庭前作真澤。", "昔年何塞今何通，泉豈有心猶揀擇。", "若云泉自井中來，枯甃沿山有龜拆。", "如信地中泉自見，是年何須穿土脈。", "幡風胥動兩無憑，細詮此證歸禪伯。", "我方饒舌爲作記，了不相干勞刻畫。", "寄詩更欲結茶緣，付與宗風自鎚拍。"]}