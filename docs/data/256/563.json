{"author": "鄭清之", "period": "宋", "type": "诗", "title": "糟蟚蚏送葺芷", "paragraphs": ["月腹一寸能郭索，黄流在中自濡殻。", "蝤蛑可是丈人行，螃蠏眡之師長伯。", "二眸挺出勝怒蛙，八跪前驅非屈蠖。", "笑令樊噲自橫行，何用呂布須急縛。", "餔糟啜醨乃吾味，嚼齒穿齦未渠惡。", "屬厭祗覺一解勝，效美不辭雙距落。", "蔡謨但記尊足存，孫卿不悟鐵成錯。", "謾誇右手亦持螯，水中之怒無乃虐。", "梁王葅醢猶至今，千古吁嗟漢恩薄。", "玉柱江{搖扌=虫}酒半酣，銀絲鯽魚膾新斫。", "此非不足君所邪，斶顧居貧未能學。", "蟲魚瑣碎熟爾雅，麯生逢之三距躍。", "太真小物自足佳，葺芷一笑爲飛白。"]}