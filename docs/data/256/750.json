{"author": "鄭清之", "period": "宋", "type": "诗", "title": "目眚忌食戲成", "paragraphs": ["生平未省讀食經，蟛蜞何事干荀卿。", "霜螯带糟老饕賦，素鱗斫鱠晶盤行。", "政欲蓴鱸飽歸興，肯嫌蛙蛤譏南烹。", "誰言厚味多腊毒，坐疑匕箸生戎兵。", "緇塵浪欲滓銀海，所頼烱烱留元精。", "飛蛾擾燈室光暗，很蟆食月天公驚。", "我今所患在目睫，口非得罪曹緘銘。", "一身百體兼所養，六鑿未可分重輕。", "詎容貴目乃賤口，無端腸胃甘檗冰。", "就令辟穀即仙去，何異餒鼠乘飛翎。", "我聞養生先實腹，幸乏明珠買娉婷。", "稻魚粗可足生理，饑夢不到侯門鯖。", "更畦菘薤自鋤灌，肯與雞鶩爭餘贏。", "笑揩雙目保亡恙，况無傳筆如丘明。"]}