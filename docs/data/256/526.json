{"author": "鄭清之", "period": "宋", "type": "诗", "title": "諸君和篇摩壘致師不容閉壁再繹前韵  其一", "paragraphs": ["平生周伯仁，耿耿空洞腹。", "翛然猿鶴姿，豈辨鳩鷹目。", "僕射不解事，居士偶題木。", "種柳僅成五，樂園祗可獨。", "皓首愧商隠，湛恩霑漢漉。", "城府百無有，丘壑一已足。", "詎省醉裙紅，安識墜樓綠。", "生經未渠諳，酒頌聊喜讀。", "耳熱聞秦聲，浪謂肉勝竹。", "高陽有勍者，盛氣如曲沃。", "直須殿上飲，撫床徑呼僕。", "競看椀揮金，幾欲斗撞玉。", "方丈食萬錢，娉婷珠一斛。", "豈復堪束带，靡徙揖郡督。", "耆壽祝老饕，嘉名艷春麴。", "乃知梁州萄，大勝伯始菊。", "相逢作青眼，洗去爾許俗。", "泠然曲寡和，尚有騎能屬。", "元和一漁翁，喜共學士六。", "吳歈間雅奏，楚優效孫叔。", "石鼎夜未央，春空雲已族。", "何當一會期，清驩溢寒醁。"]}