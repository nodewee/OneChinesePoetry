{"author": "鄭清之", "period": "宋", "type": "诗", "title": "贈已訥二老軒", "paragraphs": ["吾聞墨者徒，設教本兼愛。", "釋伽弘其源，方識宇宙大。", "河沙與寶塔，平等了無礙。", "夫何佛法衰，涉晉唐五代。", "祖師南北分，鼻孔爭譎怪。", "傳流各衣鉢，紛綸辨宗派。", "爾來三百年，涂轍日以隘。", "教律復異門，禪機亦殊解。", "訂以大小乘，森若立矛介。", "虎豹自猙獰，蛇龍相噬嘬。", "駕空樹金碧，爾汝別疆界。", "蒲盧學抱子，嗣續植根蔕。", "蝸爭競蠻觸，夷樂騁兜佅。", "裘屨無貳顔，楚越隔肝肺。", "天弢苦覊束，心穽堅莫壞。", "之人良可悲，賢愚固難概。", "誰知已訥公，粲粲發眉采。", "少年摻袂游，瓶錫遍湖海。", "是非不關耳，窮達付長嘅。", "晚歸耕石田，禾枯將種稗。", "唯有舊家山，青眼終不改。", "掛笠寄清樾，編茅客欠噫。", "目之維摩室，而無天女在。", "謂是龐公居，似欠孔明拜。", "强名曰二老，當索形骸外。", "泉石日幽雅，松竹森蔚薈。", "軒窗抱巖壑，胸次絕瑕纇。", "睡起聽粥魚，微雲初霮䨴。", "宴坐圓覺場，忘言默相對。", "二老容于軒，須彌納一芥。", "捨軒求二老，怒風號大塊。", "軒以二老名，未免蛇足畫。", "請更以不二，免爲軒所賣。", "我爲說偈言，聊以贖詩債。"]}