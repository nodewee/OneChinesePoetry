{"author": "汪莘", "period": "宋", "type": "诗", "title": "別真直院西山", "paragraphs": ["去年來見公，畧以書自陳。", "今年來見公，知公意已親。", "一見爲我喜，再見爲我顰。", "溫存到風雨，檢點及米薪。", "會我群玉堂，坐上皆偉人。", "欲引野鶴姿，軒昂出京塵。", "公自哀其窮，我豈有足珍。", "但願公富貴，何憂我賤貧。", "過從兩三月，意味十萬春。", "將非前世緣，更結來生因。", "所恨難久留，歸理青溪緡。", "公亦厭承明，請牧江海濱。", "嗟我老于行，東西足悲辛。", "那宜種橘柚，幸使守松筠。"]}