{"author": "汪莘", "period": "宋", "type": "诗", "title": "放歌行", "paragraphs": ["口中吐佛子，腰間出神仙。", "眉心紅日大如錢，腦宮誦經聲泠然。", "瞿曇黄老去我久，可使舉世終無傳。", "天亦若忌我，我自夢裏知其天。", "團團清光中，本來面目常現前。", "分明是真不是想，水中月影鏡中像。", "自從別後見君稀，一朝邂逅成歡賞。", "見亦不可擬，得亦不可强。", "知音相逢只彈指，甃命遮寒且涵養。", "芙蓉芰荷顛倒披，九天風露流肝脾。", "俯觀人世不忍棄，世人棄我良非癡。", "有時憤悶須痛飲，長安市上相追隨。", "左挾田先生，右拍樊於期。", "狗屠在前舞陽後，擊筑叱起高漸離。", "揚雄但能識奇字，未識以道御之無不宜。", "一舞神鬼哭，再舞雷電飛。", "三舞乾坤悉清凈，却視萬物生光輝。", "我衰不能作伊川，手把犂鋤墾蚯蚓。", "亦復不能作呂望，垂絲磻溪上。", "但願漢家宗社牢，化權何必吾人操。", "但願紫微宮南太微北，中間七箇能甄陶。", "君不見張三裹青衫，李四著紫袍，黄金轉多官轉高。", "孔丘盜跖那復辨，長蛇封豕爭雄豪。", "我欲告天天肯否，旁人竊笑婦摇手。", "不如開眼明月前，莫教失却清風後。", "杜子美，李太白，清風爲魂月爲魄。", "至今來往天地間，幾回獨把欄干拍。"]}