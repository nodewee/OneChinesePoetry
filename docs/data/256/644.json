{"author": "鄭清之", "period": "宋", "type": "诗", "title": "東湖送藕與葺芷", "paragraphs": ["草木雖無知，葉落能糞本。", "榮枯遞乘除，苗實自穮蔉。", "東湖百頃蓮，夏日傲趙盾。", "州家浚河渠，獮薙甚耘墾。", "長身萬柄荷，髦梗付鍤畚。", "寒煙熨青鏡，時有白浪輥。", "水解毓仙骨，根着泉源混。", "外乾乃中腴，下益寧上損。", "淤泥胎玲瓏，多節竅渾沌。", "園丁亦善沒，擘波沸魴鱒。", "象株忽仰浮，登岸殊衮衮。", "誰知絳縣塗，可試平叔粉。", "名非玉井船，實過秋蘭畹。", "肴蔌雜燕豆，葅菜補中壼。", "交梨能養生，諼草亦忘忿。", "空言出好事，孰與津燥吻。", "贈君擬條冰，差勝羞藻蕰。"]}