{"author": "王柏", "period": "宋", "type": "诗", "title": "壽立齋", "paragraphs": ["思泉種德懋，后皇命淳美。", "髧髦傳正學，一念不妄起。", "真固滿腔仁，兢兢日增累。", "甲子正一周，龐眉追甪綺。", "年年三月初，南極何煒煒。", "預酌長生尊，家慶合庭鯉。", "今歲南極光，一照千餘里。", "我有百靈丹，遠寄螺江邊。", "殷勤爲子壽，角亢光芒寒。", "一丸當一歲，送以華池泉。", "初進雙目清，再進華顛玄。", "三進毛骨換，四進還童顔。", "五進志氣神，六七八進生羽翰。", "進進誠不已，俯拍洪崖肩。", "不須駕黄鵠，炯炯天地之方圓。", "只恐獨立無與侶，不如歸來歲寒之下相周旋。"]}