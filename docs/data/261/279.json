{"author": "王柏", "period": "宋", "type": "诗", "title": "林省吾挽辭", "paragraphs": ["羌若人兮大带而深衣，張拱徐趨兮儼乎其若思。", "動有則兮神定，澹無欲兮心夷。", "便儇嶔巇之紛吾前兮，醢雞起滅。", "忠信傳習之省吾躬兮，聖賢我師。", "伊春陽之冉冉兮，生意方懋。", "何雪霜之不仁兮，荃蘭遽萎。", "搴三后之純英兮，時不得而榮瘁。", "抱太極而永歸兮，哀與我之其誰。", "雲沈沈兮凄巘，風稜稜兮斷澌。", "長田長田兮，寂寂永夜。", "暢旨獨立兮，千古名垂。"]}