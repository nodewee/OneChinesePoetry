{"author": "劉翼", "period": "宋", "type": "诗", "title": "題平遠軒呈竹溪玉堂", "paragraphs": ["溪堂闢小軒，此景絕可愛。", "蔡松道東邊，千載典刑在。", "高低萬頃田，面勢溪向背。", "生綃一幅寬，晴雨不盡態。", "中有謫仙人，來尋莘野耒。", "畎畝雖不忘，知進不如退。", "乾坤入醉眼，風月出吟喙。", "我非人境遊，亭在人境內。", "心平水不波，見遠山無礙。", "時携琰石遊，間以劉白輩。", "僕忝老諸生，來扣佛三昧。"]}