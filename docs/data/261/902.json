{"author": "許玠", "period": "宋", "type": "诗", "title": "染絲上春機", "paragraphs": ["錦江之水來蜀西，女紅染絲上春機。", "可憐欲織未織時，思君意緒如亂絲。", "亂絲尚可理，妾愁渺無際。", "寒窗軋軋千萬梭，斷魂隨梭暗來去。", "蕩子醉花月，妾辜鸞鏡妝。", "寒蛩只解趣機杼，爭奈情如刀劍傷。", "織成回紋詩，寄與白玉郎。", "願郎勿棄置，上有雙鴛鴦。", "𩕚著雙鴛鴦，忍教孤妾守空房。"]}