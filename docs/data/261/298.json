{"author": "王柏", "period": "宋", "type": "诗", "title": "徐制參挽歌  其二", "paragraphs": ["歲律殘兮北風正南，渡梅花之橋兮龍㡛鑣鑣。", "有美君子兮蒼梧翠竹，善繼善述兮恢韋齋之芳躅。", "羌世道之緯繣兮，孰識夫異體而同氣。", "惟不忘其所由生兮，合羣從而一視。", "慨垂絕之叮嚀兮，欲蛻而理融。", "靈人不留兮，將永閟于幽宮。", "再歌薤靈之章兮，號萬壑之長松。"]}