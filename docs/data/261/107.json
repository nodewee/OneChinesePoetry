{"author": "王柏", "period": "宋", "type": "诗", "title": "廣曾敬仲", "paragraphs": ["功名須少年，老大意終懶。", "學問本無窮，青春嗟有限。", "用處不需多，雲霄路坦坦。", "賈生正英銳，郎潛自羞赧。", "文字浩如山，奏功五寸管。", "達者未必長，窮者未所短。", "人生窮達各有時，脩爲在我當自反。", "螢桉尚研摩，况有五花館。", "當年驕惰氣，猶頼世情剗。", "只有學道心，歉然不自滿。", "庭外槐花任爾黄，達人高視供一莞。"]}