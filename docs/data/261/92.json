{"author": "王柏", "period": "宋", "type": "诗", "title": "黄華歌", "paragraphs": ["太極動兮兩儀分，四序綱領秋與春。", "機緘密運乎三百六十五度之外，浩浩萬物資生成。", "清明純淑不易遇，間稟英氣俱異人。", "堂堂忠定公，獨得東方仁。", "維持帝出震，嵩岱鍾精神。", "定策慶元初，皇宋二百四十年社稷歸經綸。", "肆我東陽侯，獨得金天晶。", "兌正秋兮萬寶說，宗星夜挾長庚精。", "扶珪綴組真相種，來與十有四葉天子蘇寰瀛。", "春生秋殺造化功始備，前輝後映行見旂常新。", "炯炯御屏上，高揭刺史名。", "仁風靄四郡，溪山草木俱被循良聲。", "須女曉浮南極瑞，山光水氣騰祥雲。", "百姓欣欣有喜色，一步拜手祈松椿。", "日君煥赫停寶馭，月妃婐{女卮}留文茵。", "金風玉露澄象緯，洞洞下鑒民之情。", "一祝吾侯早歸絳闕佐明主，坐使天下風俗還真淳。", "再祝吾侯多男子，森森蘭玉盈階庭。", "三祝吾侯春秋八千歲，瓊漿玉斝長對黄華斟。"]}