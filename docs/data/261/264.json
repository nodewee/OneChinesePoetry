{"author": "王柏", "period": "宋", "type": "诗", "title": "挽何無適", "paragraphs": ["二五之英，清通瑩徹。", "有鍾于躬，非賢則哲。", "烏乎無適，自幼卓絕。", "奴僕選騷，銓衡莊列。", "鞭霆走電，不可追籋。", "一操而存，肅整轡轍。", "著書未就，不幸短折。", "既賦以奇，未易泯滅。", "世外精神，筆頭風月。", "有閲斯立，有妥斯魄。", "既妥爾魄，既築爾阡。", "是曰反終，是曰歸全。", "人生斯世，豈必百年。", "欲動情勝，萬事出焉。", "孰好孰惡，孰媸孰妍。", "孰過而改，孰善而遷。", "一征物表，浩浩其天。", "風定水止，月印萬川。", "陰陽不獨，動靜不偏。", "既靜復動，太極烱然。"]}