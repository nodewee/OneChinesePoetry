{"author": "王柏", "period": "宋", "type": "诗", "title": "挽通守陳帑院", "paragraphs": ["羌西屴之屹然兮，鍾此奇才。", "方世道之緯繣兮，棄騏驥而駕駑駘。", "以一尉而誅二凶兮，宜異言之喧豗。", "炯此念而安民兮，皇恤乎身災。", "公論雖屢蝕兮，猶有時而復開。", "開之何未久兮，而終不能遂公之壯懷。", "詩書兮自適，優游兮力齋。", "扶疾而告修善之訓兮，俄怛焉而順隤。", "彼西屴之無情兮，忍璜佩之沈薶。", "生於是死於是兮，湛一氣之去來。", "惟心無媿而氣不餒之言兮，萬古莫得而塵埃。", "況有不朽之銘兮，表獨立於崔嵬。"]}