{"author": "王柏", "period": "宋", "type": "诗", "title": "和希夷木犀韻", "paragraphs": ["秋來望月如水犀，忽有香風鼻觀吹。", "徧尋不得見花面，若得見花敢輕賤。", "徐徐步轉牆角來，草色芊芊一徑開。", "儼然嘉樹奠南服，環佩鏘鏘萬圭綠。", "陽豔多情不敢媒，平生偶與西風熟。", "皇天清則土方真，耿耿誰如受命獨。", "三閭愁兮洞庭波，辛蓀蘭芷方並蓄。", "只有淮南招隠句，攀緣千古資膏馥。", "希夷雅好異於是，萬斛清香金一粟。", "曜靈西征易侵尋，綠鬢朱顔不待人。", "秋花不比春花早，開到秋花也是春。", "吟花弄葉何時足，年少須臾成老宿。", "一根生意貴栽培，力到自然文郁郁。", "君不見岩花獨步秋葉中，穿天出月莫敢相過從。"]}