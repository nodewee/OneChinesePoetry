{"author": "王柏", "period": "宋", "type": "诗", "title": "和易巖春雪韻", "paragraphs": ["臘前雷，春半雪。", "顛倒失其時，相去踰一月。", "一月不爭多，燠寒異厥罰。", "垤戶當堅凝，陽氣乃舒發。", "草木既萌動，龍蛇起窟穴。", "萬物欣向榮，獰風夜狂悖。", "曉雞噤不鳴，但見窗間白。", "戰慄起推戶，瓊瑶已幾尺。", "陋巷書生釜不煙，關河甲士冰到骨。", "俯仰天地間，芽甲盡摧折。", "萬境寂無聲，羣動亦僵裂。", "當其懷煦煦，蠢蠢競懽悅。"]}