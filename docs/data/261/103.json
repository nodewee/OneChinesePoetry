{"author": "王柏", "period": "宋", "type": "诗", "title": "贈朱道人", "paragraphs": ["道人跨鶴徧天涯，偉觀絕景收拾歸。", "點頭濡墨茅屋下，乘興吐出胸中奇。", "百尺生綃冰樣潔，落筆一埽風雨馳。", "遠水拍天窮萬折，怪石磽确蹲熊羆。", "槎牙古木蛟龍走，斷雲寂寞無心飛。", "淡妝濃抹西子面，天梯石棧猿猱悲。", "野騎殘僧小橋險，酒帘漁棹摇斜暉。", "生綃有限意難盡，兀坐靜境窺天機。", "豈知造化無盡藏，奔會筆底無盈虧。", "射洪川幅非我有，且遣楮君百輩供指麾。"]}