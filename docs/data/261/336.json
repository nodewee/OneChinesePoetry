{"author": "王柏", "period": "宋", "type": "诗", "title": "烏傷行", "paragraphs": ["惟皇降衷于下民，暴秦莫殄心之仁。", "孝哉顔氏一有感，畢逋銜土成丘塋。", "彼亦莫知其所以，自甘血觜含餘辛。", "志壹動氣氣動志，鳳儀麟出理亦均。", "環百里地畫疆井，千有餘載蒙嘉名。", "繡衣使者迂六轡，下馬肅拜心凌兢。", "大書瑰辭鎮松柏，便有山鬼呵崖陰。", "明刑弼教期無刑，何如先使教化明。", "流傳墨本到此屋，有人心者俱作興。", "但願人人常此心，安得作亂干章程。"]}