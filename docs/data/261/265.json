{"author": "王柏", "period": "宋", "type": "诗", "title": "馬華父母葉氏挽章", "paragraphs": ["力疾呼兒語，民方弄潢池。", "兒職不可緩，母疾尚可爲。", "綉衣纔出境，蕭斧旋芟夷。", "百姓得奠枕，歸來拜慈帷。", "母訓不敢墜，母喜開雙眉。", "陰功覃雨露，慶報當期頤。", "孟夏草木長，庭萱何遽萎。", "平生事儉約，猶有嬪時衣。", "熏爐經卷靜，不復朝莫披。", "西風秋又晚，萸菊思年時。", "瞿瞿臨祖奠，清血應漣洏。", "明朝鶴巖道，舊冢連新悲。"]}