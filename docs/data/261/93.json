{"author": "王柏", "period": "宋", "type": "诗", "title": "竹石屏歌謝遁澤", "paragraphs": ["好古博雅時遁澤，往歲贈我墨圖柏。", "今年揆予初度臨，又復持贈竹石屏。", "柏以祝我老，竹以堅我心。", "長歌短歌先後發，書室夜夜生光熒。", "君才固磊落，愛我何獨深。", "此石不知出何地，來自紫陽夫子門。", "紫陽緣督兩授受，謂宜永作傳家珍。", "所寶又有大於此，餘光委照非其人。", "以我所願紫陽學，以我生作石笋孫。", "石笋固宜有石竹，笋竹生成同一根。", "當時竹上歲寒句，先達難賞流傳今。", "去年忽得紫陽歲寒字，如約屏石來同盟。", "朝夕歛身對二妙，儼然拱侍滄洲之竹林，寓物敬慕度義全幽貞。", "不有畏友相勉勵，安得準繩磨琢箴。", "句中雅意已佩服，石中有竹誰能評。", "歐梅蘇范六君子，絕識雄辨萬口稱。", "珠犀砂玉亦似矣，髣髴未得此理真。", "顧我生既晚，欲說口已瘖。", "造化發育固難測，嘗聞古有剛柔分。", "柔土既發萬物之生氣，剛土故涵萬物之陰精。", "人之所見自有限，熟識萬象俱妙凝。", "此非物之影，真是竹之形。", "遺梢墜葉積於土，土化爲石竹自存。", "生物不隨凝結變，請觀琥珀與水晶。", "我疑此石生渭濱，土石變化歲一層。", "歲歲層層應萬狀，直欲盡磨翠壁鋪作千畝帳。"]}