{"author": "王柏", "period": "宋", "type": "诗", "title": "挽朱宜人", "paragraphs": ["蜀峰飛來不記年，嶪峨崒嵂青綿聯。", "康湖演漾吞萬壑，風雷日夜噴飛泉。", "水西葱鬰氣方壯，水南重得黄牛眠。", "深山大澤絕異處，造物冥錮難輕捐。", "龍翔鳳舞萃英淑，豈非天授夫人賢。", "綵雲落月相珪璧，山花庭草摇香鈿。", "虎羊甲士儼成列，萬松磨颭生蒼烟。", "夫君筆力扛九鼎，親著幽德熏蘭荃。", "應有山靈乘赤豹，千年呵護青瑶鎸。"]}