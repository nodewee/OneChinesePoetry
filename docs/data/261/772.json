{"author": "王琮", "period": "宋", "type": "诗", "title": "秋夜有懷醉書十韻", "paragraphs": ["秋風從何來，颯颯入窗牖。", "殘鐙耿不寐，照我客顔厚。", "故園豈不佳，亦頗興懷否。", "黄金桂百樹，碧玉池十畝。", "猿鶴響空山，亭臺映疏柳。", "觥籌雜野蔌，筆硯得佳友。", "愁無彈鵲句，雋有持螯手。", "人生行樂耳，功名有時有。", "點檢屐幾兩，土苴米五斗。", "浩然歸去來，萬事不如酒。"]}