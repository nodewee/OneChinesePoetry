{"author": "王柏", "period": "宋", "type": "诗", "title": "蔣叔行挽辭  其一", "paragraphs": ["萬山蟠兮有宅一區，吁嗟吉士兮心古而色愉。", "平生激烈兮談忠義之事，求師教子兮必有道之儒。", "流德誼兮鼎鼎，浸策足兮功名之途。", "引壺觴兮自適，玩日月之雙車。", "有淑兮爾配，絲枲兮劬劬。", "指期頤兮二豎立病，既偕老兮亦相繼而長徂。", "望雙旌兮有慟，酹一束兮生芻。"]}