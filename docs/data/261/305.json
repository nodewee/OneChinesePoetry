{"author": "王柏", "period": "宋", "type": "诗", "title": "挽蔡文叔  其二", "paragraphs": ["南風之時兮吹彼棘薪，喬木斯壞兮棟梁曷任。", "櫨櫨椳闑與扂楔兮，匠瞇瞇而弗尋。", "况承天之八柱兮，窮歲月而莫登。", "天豈不生材兮，鬰牛山之嶙峋。", "雨露之所潤兮，存日夜之肫肫。", "及大厦之將顛兮，無一木之可乘。", "羌小民之怨咨兮，謂天不仁。", "非道通乎三極兮，孰識天心。", "天既仁愛我民兮篤生偉人，一去就兮治亂攸分。", "天亦仁愛我公兮，不使見犬羊之駭奔，危機發兮衆寐昏昏。", "秉離明以爲燭兮，魂營營而上征。", "目斷留田兮，歌南風之再吟。"]}