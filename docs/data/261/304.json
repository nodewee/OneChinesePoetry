{"author": "王柏", "period": "宋", "type": "诗", "title": "挽蔡文叔  其一", "paragraphs": ["南風之薰兮五弦絕，可以解慍兮憂心益惙。", "念寓形於溟涬兮，藐一漚之起滅。", "前乎數千年之名世兮，後方來而未歇。", "往者不我留兮，來者不我接。", "何彼頑之弗夭兮，而獨萎乎此哲。", "非夫人之立極兮，凜世路之迫阨。", "惟聖斯惻兮，建學校以壽吾道之脈。", "士不可辱兮又焉可殺，孰悟我聖明兮幾襲秦之亂轍。", "我公之忠憤貫日兮，所以疾驅而朅朅。", "一去國兮一陰方猾，再去國兮重陰栗烈。", "鄙夫熟視兮，壯羣邪之蟠結。", "目斷留田兮，歌南風之闋。"]}