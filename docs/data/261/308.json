{"author": "王柏", "period": "宋", "type": "诗", "title": "盛化州挽些", "paragraphs": ["悼世習之緯繣兮，爭騖乎險阨。", "藴異采而儃佪兮，已喧豗而吠怪。", "孰視衣冠之故宇兮，腥羶菅蒯。", "酣一盎之醯蚋兮，較得失乎晻曖。", "公胡爲乎高搴兮，提一劍以北指。", "恐脩名之不立兮，氣軒軒而有偉。", "捫虱以談當世之務兮，江東莫比。", "燼世讎於蔡焰兮，同雪國恥。", "驅馳乎蠶叢魚鳬兮，上功萬里。", "中原咫尺兮，莫歸寸疆。", "素志剝落兮，怊惝恍而淒涼。", "霾輪縶馬兮，猛思故鄉。", "晚得一障兮，遥遥乎南荒。", "時繽紛而易變兮，又何可以久留。", "謫星墮境內兮，吾將奚求。", "魂營營而上征兮，叩太儀之幽幽。", "歛智囊而不售兮，遺恨千秋。", "夙聞公名兮，意卓犖而不羈。", "解后公之揮麈兮，心朗氣夷。", "嘗叩公之所歷兮，動中事機。", "將款密乎山扉兮，杳璜佩而莫追。", "悲風起兮江村，白日下兮大墅。", "表獨立兮雄碑，間一丘兮今古。"]}