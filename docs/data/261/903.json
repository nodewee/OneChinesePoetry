{"author": "許玠", "period": "宋", "type": "诗", "title": "美人對鏡歌", "paragraphs": ["天上雄雞啼一聲，人間萬雞相應鳴。", "美人紅酣尚未醒，鎖掣金匙鸚鵡驚。", "鸚鵡從來巧言語，聲聒錦幃殘夢起。", "猛揎羅袖窩綠雲，步逼妝臺趁梳洗。", "玉奩脫覆光爍人，洞房環曲驚曉春。", "不是清空月飛入，如何中有姮娥身。", "軒轅百鍊今湮滅，揚州青銅却奇絕。", "人非照鏡鏡照人，鏡亦分明爲人說。", "媸妍一鏡固兩般，狐婦懷姦心膽寒。", "閨中少女色莊麗，眉頰不妨終日看。"]}