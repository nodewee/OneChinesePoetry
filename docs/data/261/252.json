{"author": "王柏", "period": "宋", "type": "诗", "title": "挽郡博士待班劉公歌", "paragraphs": ["東風變九野，萬物負生意。", "素韠何欒欒，清血洒幽隧。", "猗歟靜壽翁，歸全可無愧。", "人生託溟涬，消息同一氣。", "過化來者續，自昔歎川逝。", "溫溫夙好修，甄陶瑚璉器。", "凝乎觚自度，澹乎靚且邃。", "詩書以爲糧，忠信以爲饎。", "人皆崇榮途，公獨徐攬轡。", "三轉坐臯比，五鶚爭自致。", "上培德誼種，下開文字瑞。", "一子通金閨，一子需大對。", "衣冠繪慶圖，豈料造物忌。", "學校失師模，鄉閭思善類。", "梅花已流水，草木誰臭味。", "惟有篤厚心，叮嚀期嗣世。"]}