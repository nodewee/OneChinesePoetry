{"author": "王柏", "period": "宋", "type": "诗", "title": "古梅行", "paragraphs": ["蒼龍蟄大澤，浩莫知歲華。", "不肯作霖雨，偃蹇眠烟霞。", "玉皇欲强起，六丁下谽谺。", "紫蛇掣金電，霹靂轉香車。", "振鬣欲騰奮，夭矯勢攫拏。", "神通學蟬蛻，僵作老樹丫。", "大枝露鱗爪，雨蝕成眢汙。", "小枝半朽折，苔蘚封楂牙。", "生意未甘寂，時著三五花。", "花少香氣壯，積雪應難遮。", "牧豎惡皴皵，梓匠嗔虬斜。", "日月自今古，獨免斤斧加。", "可謂遁世巧，全真傲幽遐。", "豈知好事者，僻性尋枯髽。", "叢薄一見面，倚杖生驚嗟。", "携鉏劚明月，移入蓮宇誇。", "詩翁爭著句，詩價方喧譁。", "老我有深意，默默不汝嘉。", "戒汝更藏拙，慎勿抽新芽。", "寒崖枯木上，何用開冰葩。", "古樵當厭汝，乞與山人家。", "我即乘之上河漢，千載不數張騫槎。"]}