{"author": "王柏", "period": "宋", "type": "诗", "title": "重聘古梅行", "paragraphs": ["千金卜得繇非熊，木德將興獵太公。", "槐安與國已陳迹，盛衰直與陰陽通。", "知羹自昔親受記，飲冰齧雪工磨礲。", "此中洞洞無所有，徹上徹下俱玲瓏。", "苔膚蛻骨半榮悴，連峯峭厲飛銅騣。", "生意雖偏未嘗斷，猶有王氣居南東。", "南柯突出已奇甚，連蜷夭矯翔虬龍。", "東邊新梢更絕特，轉要作勢將騰空。", "風號竹塢月黯淡，露灑松壑泉琤琮。", "一花玉立蒼鬣表，萬花辟易難爲容。", "轍環四海無處覓，只今歲晚纔相逢。", "酹酒高歌盟萬古，天意决不寒孤風。"]}