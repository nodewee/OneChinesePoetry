{"author": "王柏", "period": "宋", "type": "诗", "title": "和廬山高韻", "paragraphs": ["北山之北幾千古兮，崷嵐層嶂數百疊，巋然橫枕乎浙江。", "歷潛岳石磴綿延而上，是爲山橋之絕景兮，驚霆噴雪終歲聲擊撞。", "風柔日暖花氣發，綦屨杖策而一遊兮，躋攀分寸獵犖确，如躡太虛之渾庬。", "峭壁立之萬仞兮，著亭對峙窺谽谾。", "雲中泉石更磊磊，玉虹步步鳴淙淙。", "清風滿峽振衣袂，清湍脩竹飛斜矼。", "目極千里倚層檻，煙光晻曖兮，樓臺城疊隠隠呈紛哤。", "上有陽精陰魄走飛轂，下有蜷松偃柏驂旌𣄛。", "安期棋局在何處，時有平空特起雲車雙。", "洞陽有館足高卧，神融氣一澄世痝。", "參橫斗轉萬籟寂，夜夜山鬼窺燈缸。", "羨君胸中隘宇宙，通明疏暢開八窗。", "手闢書堂攬奇秀，芳聲聞帝所錫奎畫昭回五色琱貞玒。", "涵蓄平生霖雨志，不應懷寶迷其邦。", "羞芝餱菊我輩事，春猿秋鶴心空降。", "誠欲遂公赤松黄石約，更書旂常功業垂朱杠。"]}