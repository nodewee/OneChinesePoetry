{"author": "王柏", "period": "宋", "type": "诗", "title": "壽藤杖行", "paragraphs": ["君不見奇章咨嗟削方竹，老杜作詩誇紫玉。", "又不見東坡驚喜鐵鏗然，靈壽曾爲漢臣辱。", "我有怪藤幾千歲，老髯乳節雷斧斸。", "古苔蒼蘚封護祕，風刪雨剝枝榦禿。", "頭角軒昂曲虬勢，皮毛冷滑鳥蛇腹。", "鶴膝銅環不敢班，武夷湘水皆退縮。", "不借山翁荷蓧去，未逢太乙然藜讀。", "祥光閃閃意有在，殷勤來壽徐平叔。", "平叔樂道玄又玄，奼女嬰兒丹久熟。", "兩脚踏在真實地，一善滿載長生籙。", "採芝覓藥扶峻嶮，敲雲挑月相追逐。", "有時化作葛陂龍，先生騎上蓬萊宿。"]}