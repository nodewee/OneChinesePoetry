{"author": "高吉", "period": "宋", "type": "诗", "title": "胡不歸二首  其一", "paragraphs": ["客從暑中來，清風入我戶。", "佩带楚蘭香，囊癭湘蘺句。", "一笑忘形骸，百年示肺腑。", "烹鯉喚麴生，勞苦竹深處。", "遠遊焉倀倀，歸夢應栩栩。", "回首白雲飛，下有白髮母。", "白髮不堪剪，兒去定何所。", "頻頻占鵲喜，嗷嗷待烏哺。", "去時萱始華，執手淚如雨。", "萱華幾飄風，月落啼杜宇。"]}