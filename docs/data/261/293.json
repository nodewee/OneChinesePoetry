{"author": "王柏", "period": "宋", "type": "诗", "title": "悼蔡修齋", "paragraphs": ["羌世運之緯繣兮，何故老之不憗遺。", "持寸膠而救千丈渾兮，誰與同而共治。", "身一約而蹈遺烈兮，不沽直而不徇時。", "西極八桂東連吳會兮，貫南紀以周馳。", "以節用愛人兮，以靜重爲威。", "謂直方大之德才學識之長兮，親結上知。", "方增重乎本朝兮，而疾疢以乘之。", "猶癯癯乎筆削之志兮，浩浩乎汗青之未期。", "遺稿山積兮，孰續而孰維。", "擅一代之鉅典兮，疑造物之好虧。", "吁嗟乎，修齋之典刑兮，蹇長歌乎已而。", "余幼好此奇服兮，今冉冉而華顛。", "悼窘步之數奇兮，安陋巷之瓢簞。", "公獨閔其寂落兮，擥微芳而遐搴。", "時舒愛而申情兮，曾不間夫郵傳。", "弭婺節而西來兮，拱茂行之淵淵。", "吸松齋之沆瀣兮，飽坐嘯之蘭荃。", "鳳高飛而莫縶兮，徒延佇而路曼曼。", "何音問之不淑兮，駭騎箕而遂仙。", "睇長江而太息兮，涕淫淫而惘然。", "撫巨編之遺則兮，神馳乎洋奧之佳阡。", "念歲律之云莫兮，奈狂風之鼓天。"]}