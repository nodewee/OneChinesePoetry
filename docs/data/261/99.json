{"author": "王柏", "period": "宋", "type": "诗", "title": "和易巖木犀韻", "paragraphs": ["秋光未爲老，老桂開牆隈。", "雖與春風背，依吐心未灰。", "香浮玉宇遠，體破金粟微。", "詩翁被花惱，深夜燈重吹。", "今朝恰重九，更瀉茱萸巵。", "霜螯未堪把，菊蕊青滿畦。", "景物自冉冉，氣候猶遲遲。", "對花莫冷淡，行樂姑隨時。", "清歡既易遇，不飲復何爲。", "兄弟琴瑟合，子姪鴻雁隨。", "月明人影散，泚筆賡新詩。", "詩力籋天馬，不可銜勒羈。", "詩壇峻極謝推轂，莫學檀公三十六。"]}