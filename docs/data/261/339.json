{"author": "王柏", "period": "宋", "type": "诗", "title": "早梅有感", "paragraphs": ["新陽來復未十日，窗外梅花已狼籍。", "晴光烘過冰雪融，微風不動暗香密。", "急呼清樽相尉藉，無數落英墜巾帙。", "兒童但喜花開早，太早翻令我心慄。", "今年寒色苦未老，戶穴不固泄萬蟄。", "造化不翕何以張，不然生道幾於息。", "明言歲事未足言，深憂南氣日馳北。", "誰道東君庾嶺來，煮酒銀瓶薦嘉實。"]}