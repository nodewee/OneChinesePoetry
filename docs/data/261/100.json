{"author": "王柏", "period": "宋", "type": "诗", "title": "和叔崇", "paragraphs": ["人心乘氣機，投閑肆馳逐。", "飛天忽淪淵，忘生以徇欲。", "大而名節喪，甚者邦家覆。", "一狂方寸亂，一安萬事足。", "簞瓢樂陋巷，粱肉怕書腹。", "平時工用深，舉動自絕俗。", "倀倀無所守，有爲皆碌碌。", "一墮荆榛中，終身困躑躅。", "世事豈有常，烏可執卷贖。", "學問在我毋自棄，富貴在天毋自辱。"]}