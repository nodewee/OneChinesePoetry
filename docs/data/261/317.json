{"author": "王柏", "period": "宋", "type": "诗", "title": "西倅廳冰雪樓次韻", "paragraphs": ["我生山水窟，一靜了萬境。", "登臨始識奇，已與凡目並。", "大哉飛躍間，一物具一性。", "冰雪有妙理，言言苦難聽。", "開藏古制存，以抑揚氣騁。", "稜稜六花嚴，中有生意瑩。", "非貞曷爲元，妙幹舒慘正。", "燮調不可偏，相資不相病。", "陽和一以泄，品彙反不競。", "新政冰雪清，洗濯炎蒸凈。", "陰痼一陽微，震裂萬蟄儆。", "酬酢極變態，不失本來靜。", "一樓駕高明，俯仰動微省。", "深恐神鑒昏，萬事如捕影。", "繰藉嚴冷名，賡歌歲寒詠。", "即此友求心，已見無不敬。", "行到百尺頭，脚力須用勁。"]}