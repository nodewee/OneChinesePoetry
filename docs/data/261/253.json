{"author": "王柏", "period": "宋", "type": "诗", "title": "桐花散翁挽詩", "paragraphs": ["瀫水之西，巍然一峰。", "是曰道堅，翔舞而東。", "林巒蓊蔚，丘壑渾融。", "雍雍聚落，惟金之宗。", "五世積累，鍾此散翁。", "散翁頎頎，生有異質。", "學敏而博，心廣而實。", "迺孝迺睦，迺大其識。", "教子一經，維寬而栗。", "教人盡己，維久無斁。", "選舉法壞，取士以文。", "决於一夫，升沈遂分。", "良才美德，所甘隠淪。", "負我求我，負人非人。", "兩語垂訓，風俗反淳。", "我之識翁，因翁二子。", "典刑是親，翼翼亹亹。", "曾不幾見，翁遽不起。", "我來哭翁，亦已晚矣。", "匍匐之義，真可愧死。", "我既哭翁，亦相佳城。", "千嶂矗矗，萬壑沄沄。", "一丘永閟，昭明上征。", "萬壑沄沄，千嶂矗矗。", "子子孫孫，載昌載毓。"]}