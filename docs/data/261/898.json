{"author": "劉應子", "period": "宋", "type": "诗", "title": "遊九鎖  其二", "paragraphs": ["憶昔夢中游，高懷悵冥邈。", "箯輿入山來，精爽欲飛躍。", "九鎖相迴環，羣峯俱卓犖。", "地勝幻蓬萊，天低眇嵩嶽。", "古道矗危亭，斷澗橫略彴。", "流泉翠蛟舞，怪石紫鱗錯。", "坡仙不可見，墨香儼猶昨。", "迤邐跨五洞，解衣小盤礴。", "烟蘿蔓千樹，風松鼓萬壑。", "元放時往來，仙家有真樂。", "石鼓叩即鳴，乳泉甘比酪。", "對此黄花秋，風景良不惡。", "更欲窮絕頂，不憚疲兩脚。", "謝屐隨縱橫，嘉帽任落魄。", "回首日已晡，空山唳猿鶴。", "羽衣坐玄石，呼茗待佳客。", "拂弦寫秋聲，洗琖營晚酌。", "詩成走風雨，鬼神亦驚愕。", "何時了功名，來尋赤松約。"]}