{"author": "趙崇嶓", "period": "宋", "type": "诗", "title": "畫花歌與曾舜賢", "paragraphs": ["小曾與花爲莫逆，夢作花神住花國。", "分將天巧入畫圖，花不役君君自役。", "東風一夜入芳叢，春在煙塵霧雨中。", "披香閲紅會花趣，工與造化相流通。", "閉門三月芳事退，馬嵬春泥葬香珮。", "臨邛道士神不靈，約束丹青駐光彩。", "朱門種花錦作窠，畫花絕少種花多。", "百金花價千金畫，羞死當年郭橐駝。"]}