{"author": "王柏", "period": "宋", "type": "诗", "title": "朱昭父挽些", "paragraphs": ["春風初開兮別君南浦，誄君輁軸兮冬又暮。", "曾歲律之未改兮生死異路，吁嗟乎實齋兮有前脩之風度。", "瑟瑟僩僩兮凝然寒素，不忮不求兮未嘗偭繩墨而改錯。", "視萬馬之奔逸兮歛組轡而獨駐，安於一實兮豈斯世之足語。", "天何賦之厚兮而奪之遽，何旅翣之未返兮合豺虎而哮呼。", "凜世道之腭兮良士瞿瞿，想君一笑於冥冥兮豁然大悟。", "山靡靡兮旁圍，水潺潺兮在下。", "付萬事兮雲空，顓一壑兮千古。"]}