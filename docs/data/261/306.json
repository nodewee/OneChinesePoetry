{"author": "王柏", "period": "宋", "type": "诗", "title": "挽蔡文叔  其三", "paragraphs": ["南風南風兮，莫甦槁質。", "坎離互宅兮，已翩翩乎月窟。", "駕朱鳥以啟路兮，潛玄宮而永息。", "終長夜之漫漫兮，委人間之正則。", "道所以經世兮，名不可以虛得。", "方一去而即悟兮，可以淑艾乎士習。", "倘再去而能悟兮，庶姦諛之屏迹。", "使長孺居中司馬遂相兮，狂酋當爲之怵惕。", "又何至於闖江踰嶺兮，喋血上國。", "思魏徵而奠九齡兮，吁其何及。", "公雖九原兮，疑遺忠之尚盡。", "我被公之知兮，始終如一。", "不得哭公于堂兮，不得執公之紼。", "我何負於神明兮，兩足如縶。", "歌南風之三疊兮，恨無極。"]}