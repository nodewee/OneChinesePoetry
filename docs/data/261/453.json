{"author": "趙崇嶓", "period": "宋", "type": "诗", "title": "遊金精山", "paragraphs": ["飛泉灑靈雨，玉田閟青芝。", "中有神仙人，宛然姑射姿。", "天巧從古今，虛竇開烟霏。", "歲深語亦誕，目極神爲馳。", "我亦泉石人，夙昔夢見之。", "登臨悟三生，毛髮何森縰。", "未脫區中緣，玉顔畏磷緇。", "仙春醉青桃，蘿風吹輕絲。", "凡事俱爾爾，居然駭癡兒。", "留詩遺仙靈，詎解山中疑。"]}