{"author": "王柏", "period": "宋", "type": "诗", "title": "宋史館檢閲所性先生時天彝父挽些", "paragraphs": ["大專槃物兮剛柔盪摩，五行雜糅兮顓蒙孔多。", "陶一氣之奇佹兮奄宇宙之幾何，握異采之陸離兮蹇儃佪而逶迤。", "襲正軌之茂則兮恥踐迹而循科，御長轅而獵太空兮摧九折之峨峨。", "孑不羣而介立兮衆囂囂而肆呵，玄虬蹶泥兮浸雄虹於頹波。", "隴廉孟娵之莫辨兮世揜揜其層睋，神藐藐而上征兮訴緯繣於太和。", "忽脩靈之聿皇兮任侏儒之傞傞，咎將誰執兮豈天賦之未薖。", "落日下大墅兮慨高風之吟哦，羌若人之莫見兮感生意於庭柯。", "卓豐詞兮九里，亙千秋兮不磨。"]}