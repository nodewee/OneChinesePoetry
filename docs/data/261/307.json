{"author": "王柏", "period": "宋", "type": "诗", "title": "哀倪孟容父詞", "paragraphs": ["憶昔見公兮，季原之堂。", "兄弟怡怡兮，清約是將。", "藹子姓之弦歌兮，頭角昂昂。", "來者起敬兮，知德義之日昌。", "造化無情兮，慨有季之先亡。", "氣象少異兮，燈火淒涼。", "幸二子之自奮兮，視前有光。", "何祿養之不久兮，遽驚風木之傷。", "痛日月之未改兮，已變故常。", "以公之剛介兮，豈北面於緇黄。", "我知公之心兮，縈不足以挽其恨之長。", "東風作惡兮雪絮正狂，黄壚曉啟兮松楸蒼蒼。", "勞生兮永佚，世事兮茫茫。", "交之道兮日落，老有淚兮滂滂。"]}