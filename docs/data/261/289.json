{"author": "王柏", "period": "宋", "type": "诗", "title": "李三朝奉哀詞", "paragraphs": ["羌與公別兮幾二十年，思渺渺兮路曼曼。", "棹剡溪兮乘興，訪故迹兮愴然。", "下晉齊之拜兮如夢，挑燈道舊兮猶平生歡。", "我少公兮六歲，悼彼此兮華顛。", "解予佩兮授予館，言未終兮歲已闌。", "會公疾兮孔熾，怛醫窮兮技殫。", "聞易簀兮數語，意穆穆兮詞嚴。", "湛神爽兮不變，驗學力兮深堅。", "自磐川與玉局兮，交一世之名賢。", "宜公之好脩兮，羞芳蕙而糗荃蘭。", "退靜處而莫我知兮，老冉冉其流連。", "厭塵世之轇轕兮，倏昭明而遂仙。", "幸與公兮永訣，撫往事兮自憐。", "言告言歸兮邁邁，有懷渭水兮淵淵。", "棲遲故隠兮，全純愚而孤處。", "當歲莫之急景兮，聞公窀穸之有端。", "皎皎兮懿行，卓卓兮瑶鎸。", "函泳以適意兮，鳳岡樵隠之遺稿。", "纂記以廣業兮，春秋族系之巨編。", "豈待是而不朽，掩既往之孤搴。", "蘭風之臯兮望不極，歌薤露兮有淚懸泉。"]}