{"author": "孟點", "period": "宋", "type": "诗", "title": "龍泉山", "paragraphs": ["汙瀆橫鱣鯨，螻蟻得而制。", "所據非所容，悲歎生賈誼。", "吾疑洛陽叟，所見未超詣。", "卷之不能伸，無乃爲形累。", "朅來姚江濱，稽首龍山寺。", "泓澄尺餘水，龍乃于此憇。", "飲之還可小，泥蟠縱兀肆。", "乘時大其用，雲行復雨施。", "出無而入有，莫得窺其際。", "茲龍之爲龍，所以超萬類。", "彼哉橫江鯨，舟楫詫吞噬。", "莫知屈伸理，已大不可細。", "滄溟有時竭，鬐鬛何足恃。", "惟龍神以天，不足以跡泥。", "洪濤再翻播，勺水或游戲。", "江河固所便，岩穴亦可寄。", "深潛若終隠，奮迅倏已逝。", "小大無定名，變化莫擬議。", "吾聞黄面老，法門傳不二。", "細能入無閒，大可周天地。", "芥子納須彌，妙語言下契。", "蟄龍徘徊久，其亦悟此意。"]}