{"author": "方一夔", "period": "宋", "type": "诗", "title": "感興二十七首  其一六", "paragraphs": ["天陽居盛夏，生長無時休。", "熒惑欲何詣，渴奔極炎洲。", "老龍恐枯死，深潛閟陰幽。", "攢峯擁凝碧，玉鑑開寒眸。", "神靈護甿俗，盤盂置鰼鰍。", "雷公持玉斧，天女挾行輈。", "行雨豈不苦，軃懶化癡牛。", "煌煌飛電光，上下窮其搜。", "嗟龍獨何避，自愧乏世求。", "變化付雛衆，畢命歸寒湫。"]}