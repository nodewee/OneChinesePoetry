{"author": "方一夔", "period": "宋", "type": "诗", "title": "感興二十七首  其二○", "paragraphs": ["著籍占杜曲，別業在臨淄。", "雞號夜鐸靜，汗血逐膏脂。", "縱橫一握算，顛倒逢笑嬉。", "舉俗以爲妙，紛紛盡愚癡。", "不見朱公子，千里來相師。", "偶然得我策，沼吳航妖姬。", "祕此枕中術，若有千歲期。", "大化常不偶，日與人事移。", "人事多乖忤，汝計不得施。", "君看貨殖傳，刀間有衰時。"]}