{"author": "方一夔", "period": "宋", "type": "诗", "title": "過深浦羅給事隠舊居", "paragraphs": ["給事三父子，著籍古池陽。", "販夫偶奇貨，末暮來錢塘。", "維時漢運衰，紫宸厭天狼。", "長鯨沸河洛，幅裂萬里疆。", "惟子曉大義，白筆摇風霜。", "願提十萬旅，巢穴傾朱梁。", "青雲不假翼，無路凌高翔。", "其事竟無成，青史垂芬芳。", "中原轉莽莽，一垤爭侯王。", "登高抉浮雲，極目慘八荒。", "遐想同心人，過君橋梓鄉。", "徘徊扣牧子，遺跡悲荒凉。", "區區夏蟲知，知我於詩長。", "豈知用心處，流落不忘唐。", "我欲傳高士，置君後柴桑。", "含情苦摇蕩，佇立蒼洲旁。"]}