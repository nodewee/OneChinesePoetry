{"author": "方一夔", "period": "宋", "type": "诗", "title": "讀李翰林詩", "paragraphs": ["喜詩如喜酒，舉世流饞涎。", "問酒有何好，妙處竟不傳。", "古人日已遠，絕響三百篇。", "後來誰措手，諷詠皆陳編。", "自從騷選起，衆作同蟲蟬。", "憲章日淪喪，變滅成飛烟。", "翰林非世人，金晶應星躔。", "手弄玉帝旂，墮作詩酒仙。", "行跡老屐齒，俠氣餘龍泉。", "淋漓灑醉墨，妙語窮真筌。", "信手拈斧斤，一揮中方圓。", "彼哉夸奪子，駭汗莫敢肩。", "玉堂不能留，飄落南海邊。", "從此誇汗漫，一往五百年。", "生平尚邱壑，夢想岷峨巔。", "慙君贈醉侯，我飲不滴涓。", "我詩如我飲，撫頂期相憐。", "莫乞飛霞佩，學舉白玉盤。"]}