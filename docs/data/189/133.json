{"author": "方一夔", "period": "宋", "type": "诗", "title": "古意六首  其三", "paragraphs": ["翩翩南昌尉，來自九江西。", "天關列虎豹，欲進無階梯。", "臣有治安策，不忍死窮棲。", "浮浮山林氣，披褐朝金閨。", "上言訐貴戚，下言憫羣黎。", "肉食久喑默，狂叫發草藜。", "臣言可采擇，寸刀刳鯨鯢。", "一再不合意，反旆風凄凄。", "君綱墜不振，况復子與妻。", "自諧塵外約，東遊隠會稽。"]}