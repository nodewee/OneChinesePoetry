{"author": "方一夔", "period": "宋", "type": "诗", "title": "古意四首  其一", "paragraphs": ["龍文雙寶劍，誰鑄吳山英。", "秋水光的皪，俯視千金輕。", "猶餘報仇血，白帝金天精。", "百用不缺折，潛鋒埋故城。", "芒角不可掩，氣衝牛斗星。", "卓哉兩達士，一旦出幽冥。", "顯晦各有數，飛沈兩無情。", "孤雄顧其雌，玉匣時悲鳴。", "吳楚隔千里，滄波會神靈。", "一體互分合，變化不暫停。", "悠悠劍津水，早暮風雲生。"]}