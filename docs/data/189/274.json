{"author": "方一夔", "period": "宋", "type": "诗", "title": "人有叢菊見遺而花半分黄白者", "paragraphs": ["有來遺我異色菊，一叢深淺分白黄。", "變窯燒成古罍洗，怪石錯出真琳琅。", "我疑造物有間氣，紛紛醜好都難量。", "不然司花出新巧，分枝接葉爲作半面粧。", "書生生活澹無味，笑指枯硯收禾桑。", "偶逢好事慰寂寞，日與相對揮清觴。", "自憐今世少有趙昌徐熙水墨筆，誰寫諸相爭毫芒。", "惟有詩人具真畫，翛然心地超羲皇。"]}