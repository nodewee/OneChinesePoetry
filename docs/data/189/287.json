{"author": "方一夔", "period": "宋", "type": "诗", "title": "無愁潭", "paragraphs": ["酌我無愁酒，歌我無愁詩。", "朅來無愁潭上弄明月，潄滌萬慮清肝脾。", "平生蓄積總開豁，便欲遺世超希夷。", "持盃試問此潭水，昔來何處今何之。", "覆船山高寒岌嶪，玉泉飛下東天池。", "分流一瀉數百里，直抵絕壑潴清漪。", "鏡平百丈洞無底，其下深黑蟠蛟螭。", "幽蘭薜芷亂洲渚，倒影寒浸枯松枝。", "千回萬折流到海，波濤噴薄孤城危。", "潮生水滿潮退涸，蓬萊清淺倏改移。", "此愁與水兩無盡，昔人已去今人悲。", "君不見莫愁山下春水長，畫船鼉鼓相追隨。", "淡烟芳草望不斷，石城荒廢留空陂。", "不如此潭只在山水窟，縱有奇勝無人知。", "何曾紅粉照清泚，但有欵乃漁翁詞。", "一聲歌斷暮山碧，秋風兩鬢寒颸颸。"]}