{"author": "方一夔", "period": "宋", "type": "诗", "title": "送月溪范景淳謁告寧母", "paragraphs": ["小范湖海豪，霜翮迥獨立。", "詩名三十年，卷軸森戢戢。", "合陪砥砮貢，昱簉鵷鷺入。", "蹉跎墮網羅，取勢斜飛集。", "栖栖縣博士，進退階伍什。", "此來歎何晚，風詩清可挹。", "東安號多士，騷墨居諫給。", "餘芳襲學子，簪筆負箱笈。", "先生隠講幃，淵源探軻伋。", "詵詵榱桷材，大匠總收拾。", "我亦箇中人，奔走緣縷粒。", "識字多不多，炙竹槁無汁。", "衰窮兩相值，噓呵借君濕。", "親幃惻盤羞，我志已不及。", "是時秋向殘，客路西風急。", "寒溪月正明，歸曬舊簑笠。"]}