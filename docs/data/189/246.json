{"author": "方一夔", "period": "宋", "type": "诗", "title": "贈心梅黄教諭", "paragraphs": ["太玄八十一，經世加一倍。", "方圓起參兩，奇耦常相配。", "大哉天壤間，理大獨無對。", "而數行其中，往往不相背。", "冥探洞古今，幽討極覆載。", "吾求之瓦礫，數亦無不在。", "陰陽如推車，五氣如轉磑。", "雜然霧與珠，人物等唾欬。", "惡或盜跖壽，善或伯夷餒。", "人事非不明，所值互吉悔。", "長平四十萬，高下付一概。", "誰尸造化筆，一一難歸罪。", "君言吾有數，萬竅均大塊。", "試將握算推，不出範圍內。", "譬如埏埴人，萬器同一焙。", "前陶或堅牢，後陶或破碎。", "中間又不同，純駁千萬態。", "當時君與相，此年有真宰。", "黄蛇吞輿地，或者非茫昧。", "八宮卦縱橫，四柱數進退。", "以此尺棰義，合散無罣礙。", "昔君雄少年，盧雉喝好采。", "失脚落鶡冠，漕闈雙奏凱。", "爾來相乘除，得失賭一塞。", "後夜北斗高，燦燦綴小沫。", "瑟縮蛇入宇，蹭蹬鵬運海。", "栖栖百巧窮，饒君三尺喙。", "此來坐臯比，學子富衿佩。", "喜持秘苑術，遠與虛中輩。", "諸公義財澀，枯槁喜一溉。", "煩君測五緯，出沒更明晦。", "何時聚白羊，旦暮真可待。"]}