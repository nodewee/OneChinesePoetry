{"author": "方一夔", "period": "宋", "type": "诗", "title": "感興二十七首  其二二", "paragraphs": ["萬山斗入處，百獸家其間。", "天寒橡栗富，朝食暮未還。", "不知鵲與盧，與之有何冤。", "霜晨飽以飯，獵夫亦加餐。", "昨日料蹄跡，銀灣水猶渾。", "解紲任所之，理氣升岡巒。", "忽然得遺臭，逐逐窮千山。", "歸塗巖谷震，倒掛九節斑。", "渾含喜欲舞，明朝急輸官。", "犬乎爾誠能，終然死霜菅。"]}