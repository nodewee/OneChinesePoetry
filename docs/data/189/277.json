{"author": "方一夔", "period": "宋", "type": "诗", "title": "表甥何雲嶠舍館而語游於其行贈之以詩", "paragraphs": ["書生事業窘一門，窮年獨處三家村。", "蟾蜍爬沙鞭不走，無力號叫排天閽。", "曩聞將軍狂可撼，往舍窠臼窺其藩。", "讕言稗說不暇擇，談笑抵當如優髠。", "諸公義財澀且薄，頗樂軟熟憎囂煩。", "今君窮餓坐百巧，安肯挾冊媒朝昏。", "試探囊中祕花術，勇决不待中宵奔。", "吾聞武侯暗得司馬法，平沙散布風雲屯。", "多時奇傑了不悟，後來知者靖與溫。", "子今持此說性命，禍福出口如瀾翻。", "文章不作杯水直，不如薄藝隨我兩脚跟。", "滔滔世駕不可挽，行矣與汝傾離尊。"]}