{"author": "方一夔", "period": "宋", "type": "诗", "title": "寄題沃祥卿梅泉二大字蓋何潛齋筆也", "paragraphs": ["錢塘數首梅花聯，羅浮三疊梅花篇。", "世間妙語久絕響，誰能高步凌飛仙。", "窮冬天氣寒刻栗，草木槁死冰頑堅。", "孤根漏暖得春早，水流石竇聲濺濺。", "美人拭面照古鏡，沈吟不去愁嬋娟。", "下有山人學冷淡，入夜忍凍僵護肩。", "臨流赤脚踏白石，手挼紅藟餐雲烟。", "長哦新句詩清苦，口吻噤噤棲饑鳶。", "近聞梅花詩祖出水部，久遣詩孫參洞天。", "許分一派伴岑寂，毫端紫氣衝魁躔。", "我來嗽香嚥清冷，欲說妙偈夢未圓。", "澹然人我了無語，但見花梢明月墮寒泉。"]}