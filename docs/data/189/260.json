{"author": "方一夔", "period": "宋", "type": "诗", "title": "六月食寒梅", "paragraphs": ["六月火雲聳奇觀，讀書舌爛喉吻乾。", "西湖水仙珠徑寸，使來遺我數百丸。", "清冷冰齒嚼不碎，玉池灧灧生微瀾。", "問仙何處得此物，孤根漏暖來孤山。", "霜嚴雪虐石犖确，美人忽破冰玉顔。", "紛紛青黄暗烟雨，我獨炎暑餘酸寒。", "異材晚成要有待，居然升置鼎鼐間。", "君不見周家老將太公望，八十封侯起釣磻。"]}