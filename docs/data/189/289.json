{"author": "方一夔", "period": "宋", "type": "诗", "title": "次邵卓翁韻奉寄族祖竹巖令孫", "paragraphs": ["君不見李唐秘府堆故紙，韓老作詩{言奉}校理。", "若此當時九歲童，苞裹寶函漸血指。", "吾宗魁橐百世傳，近騎箕尾凌蒼烟。", "再生雛鳳墮君砌，次第聲名期拍肩。", "願渠養氣休吟誦，六翮褵褷鳳質竦。", "椅桐傾枝真有待，羽儀留作清時用。", "我今老去不作文，閉精嘿坐學養神。", "蕭然衰白不復漆，猶喜兒輩奔秦軍。", "閒扣商謳詡人瑞，筆陣縱橫人不畏。", "歸看英物定何如，山西老將空羞愧。"]}