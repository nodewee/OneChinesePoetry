{"author": "方一夔", "period": "宋", "type": "诗", "title": "和東坡惠州梅花三疊  其三", "paragraphs": ["白鶴峯頭荔子村，誰喚東坡半死魂。", "作詩惱花太愁絕，雲月黯黯天昏昏。", "欲教綺語洗蠻瘴，不使冠服棲邱園。", "海山淮水隔萬里，十年契闊陳寒溫。", "老仙不食烟火味，曉隨鴉餐暘谷暾。", "此花亦解慰流落，如在玉堂西掖門。", "自從三疊振絕響，澹然相對俱忘言。", "我來戲譜不調曲，時有問字爭芳樽。"]}