{"author": "釋月磵", "period": "宋", "type": "诗", "title": "送仁姪入浙", "paragraphs": ["古來行脚有樣子，莫只遊山并玩水。", "江南兩浙多禪林，带眼直須先带耳。", "數十年來已寂寥，況復亂離生死裏。", "一言非理不可道，一武非地不可履。", "善友師教不可捨，庸鄙强饕不可擬。", "彼所非者誠可監，我所長者不可恃。", "一切妄想生死因，參須實參明自己。", "他日歸來如所囑，痛棒依前分付你。"]}