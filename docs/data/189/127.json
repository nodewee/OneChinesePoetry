{"author": "方一夔", "period": "宋", "type": "诗", "title": "葛溪浴丹泉", "paragraphs": ["杉松翳蒼翠，古寺依寒溪。", "小橋度空闊，勝事窮朝隮。", "仙人渺何許，昔年此孤棲。", "丹成餘此泉，高步凌雲梯。", "至今浴丹處，精光貫虹霓。", "老仙不厭世，寄跡隨東西。", "當時不相顧，野鶴羣鳬雞。", "一朝上寥廓，指爪留沙泥。", "我生曠劫內，臨老歸途迷。", "猶疑丹在水，清嚥分刀圭。"]}