{"author": "方一夔", "period": "宋", "type": "诗", "title": "次韻沃梅泉見寄併見和鄙韻", "paragraphs": ["我來沸鳴蟟，坐閲寒蛩響。", "有興寄滄洲，逝欲窮浩蕩。", "百年如彎弧，落處分寸上。", "前塗知幾許，乾坤一漭瀁。", "念子住沃洲，屢作扁舟想。", "杖屢縱勝游，文字醉清賞。", "奇音遇朗鑒，請我黄岡簜。", "世氛久昏暗，有縶不能往。", "交情浮雲淡，樂意陽春盎。", "老鶴鶱孤飛，況子開三網。", "離合固其常，豈是比土莽。", "我亦屬同流，始末藉虛奬。", "永懷芳蘭苕，不肯間誰曩。", "詩來森如束，快讀劇爬癢。", "吾詩非世好，一派分凡將。", "君如領此言，急浪盪飛槳。"]}