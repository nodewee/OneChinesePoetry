{"author": "釋月磵", "period": "宋", "type": "诗", "title": "薦福魯山長老請贊", "paragraphs": ["大江以東非生緣，大江以西非受經。", "行脚見宋朝三十七員惡知識，末後撞入天童布絲網裏。", "折倒平生，視佛祖若大寇讎，視衲僧若大冤憎。", "五處住山，百無一能。", "無補宗教，不上傳燈。", "効尤佛照授秀岩之法席，魯山其克荷負，而道德深愧乎五宿觀堂之老僧。", "誰費丹青，點涴太清。", "只好釣雪磯頭，終朝笑看遠山青。"]}