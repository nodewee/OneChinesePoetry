{"author": "方一夔", "period": "宋", "type": "诗", "title": "壽雲岫以所畫壽星爲喻", "paragraphs": ["吳山多金堂，我來訪仙真。", "神交若有契，邂逅見主人。", "浮雲白步障，老松青承塵。", "從以香嚴髫，環以瓊樹春。", "仙人坐盤石，杯勸三五巡。", "果苞武陵秀，木爇占城珍。", "幾見蓬海沙，不數上古椿。", "問從何處來，騎鹿來秋旻。", "謂是老人瑞，游戲葛水濱。", "容我野服見，間簉西閣賓。", "再拜上祝辭，慇懃寄千諄。", "一祝等龜鶴，再祝生麒麟。", "語罷却復進，罄折問養神。", "隨之上南極，放牧雲漢津。"]}