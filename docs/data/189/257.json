{"author": "方一夔", "period": "宋", "type": "诗", "title": "擬上徐容齋", "paragraphs": ["我憶昔孺子，獨以高士稱。", "當時漢道季，諸賢盡奔騰。", "高士卧不起，玉壺湛清冰。", "至今拜畫像，遺芳暨玄曾。", "先生奮東魯，鳬山立霜鷹。", "行臺累分府，螫𧍗驅蚊蠅。", "青溪古巖邑，膏油沸如蒸。", "猾吏溺死灰，饑窮坐相仍。", "此來獨何晚，三載欽風稜。", "爲回浙江水，六合俱清澄。"]}