{"author": "方一夔", "period": "宋", "type": "诗", "title": "李伯時明皇按樂圖", "paragraphs": ["開元天子方承平，年年十月遊華清。", "游龍爛簇五家錦，玉奴姊妹俱傾城。", "太常舊譜看不足，鬭雞舞馬渾粗俗。", "霓裳一闋天上來，三郎自按新翻曲。", "賀老琵琶先定場，都曇擊鼓齊高張。", "繡帽金童小垂手，堂上合奏甘伊凉。", "胡兒大眼何曾見，來簉膝前雙舞旋。", "天顔有喜分塞酥，宮花銜出昭陽殿。", "龍眠老手落貴家，忽入老眼憑歎嗟。", "尚嫌却後欠二筆，不寫漁陽鳴鼓撾。", "人生歡樂如風影，自古極衰根極盛。", "後來倘有曲江公，此圖合作千秋鏡。"]}