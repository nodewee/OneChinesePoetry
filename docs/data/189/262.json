{"author": "方一夔", "period": "宋", "type": "诗", "title": "巖峰寄洪復翁", "paragraphs": ["巖峯孤尖來何雄，此地金紫山爲宗。", "西行百里無去處，突起峭壁高衡嵩。", "一支側走截水口，鱗甲閃閃卧玉龍。", "龍來苦渴噀澗水，光芒錯出千丈虹。", "試緣石嶝步巉絕，圭笏琬琰來會同。", "天風回聲過絕頂，波濤洶洶生寒松。", "銀壪玉澗斲冰雪，飛雪六月聲琤琮。", "孤撐碧落望北極，世間無此奇絕峯。", "其下仙人昔蛻骨，玉棺往往留遺蹤。", "昂頭欲語忽飛去，時有歸鶴來遼東。", "住持山人子洪子，枝葉遠出崖仙翁。", "妙年歷落出塵想，幽幽桂樹生芳叢。", "溪山佳勝屬彈壓，綺語異境爭天工。", "心期不與俗子偶，移文招我來山中。", "劇談抵掌振林谷，妙趣吻合比鐘鏞。", "丈夫舒卷自常事，要令邱壑藏心胸。", "他年蓄久極必泄，膚寸油雲雨太空。"]}