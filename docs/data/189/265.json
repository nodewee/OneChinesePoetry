{"author": "方一夔", "period": "宋", "type": "诗", "title": "粵王墓", "paragraphs": ["何年遺此粵王墓，陳迹留傳自先故。", "纍纍三冢壓荒山，古木寒烟暗行路。", "憶昔祖父伯姑蘇，北連齊楚陵强都。", "自從鴟夷載西子，子孫運盡償前逋。", "三軍散後東西走，窮無寄跡埋丘首。", "安全發掘不可知，故號至今喧衆口。", "丘山華屋何足言，死名死利分汙尊。", "英雄自古無葬處，誰與遺臭留乾坤。"]}