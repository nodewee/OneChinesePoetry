{"author": "鍾孝國", "period": "宋", "type": "诗", "title": "謹次功成短項翁佳篇之韻", "paragraphs": ["君不見中山毛穎生，纂錄百氏編群經。", "又不見革華祖都尉，殿上承恩舉足耳。", "二物名譽由韓公，無乃衮褒俱中理。", "君家酒罌依圖書，短項獨喜觴吾儒。", "我加翁名乃率爾，諸公過聽歡有餘。", "翁名稱意仰來前，再拜不願封酒泉。", "傾懷解賈吟筆勇，注想只愁客杯乾。", "主人冥心通與窮，從渠自引琉璃鍾。", "醉中琢句千古廢，醒後逢人四海空。", "林間日日吹春風，孛窣願卜重相逢。", "長江小艇新雨後，一杯相屬會稽翁。"]}