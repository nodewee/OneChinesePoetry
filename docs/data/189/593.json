{"author": "林千之", "period": "宋", "type": "诗", "title": "贈水簾洞黄秀才", "paragraphs": ["讀書避世喧，結廬五雲表。", "淡薄足生涯，詰曲藏深杳。", "仰觀紅日近，俯視衆山小。", "滄溟舞澎湃，雲氣度浩渺。", "喬松蔓翠蘿，絕壁藏啼鳥。", "一派從天來，長練掛木杪。", "海鷗忘機智，峒蝶忙飛繞。", "亦知山房靜，而被俗客擾。", "作詩寄殷勤，努力須壯少。", "他年騰踏去，蕙帳猿驚曉。"]}