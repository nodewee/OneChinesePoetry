{"author": "徐夢莘", "period": "宋", "type": "诗", "title": "彈子巖題名", "paragraphs": ["吾儕生江南，遠近俱鄰鄉。", "一官皆爲貧，餬口走四方。", "遇合良獨難，動如參與商。", "誰知自有時，朋盍聚炎荒。", "外臺參計畫，幕府佐紀綱。", "出宰得壯縣，分教涖郡庠。", "曹掾勝三語，簿領真仇香。", "不止似人喜，頓覺吾軍張。", "合坐尊序齒，避席敬行觴。", "巖酒縱登覽，杖屨陪徜徉。", "棋矢以相娛，嘯歌情意長。", "舉酒起祝規，愛我藥石良。", "古人尚植立，君子道其常。", "平生學忠孝，餘力從文章。", "臨節不可奪，當官有何强。", "窮乃見節義，老當志彌剛。", "鴻鵠在寥廓，騏驥終騰驤。", "願言各勉旃，事業要輝光。", "它日先上道，富貴無相忘。"]}