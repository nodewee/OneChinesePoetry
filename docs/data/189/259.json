{"author": "方一夔", "period": "宋", "type": "诗", "title": "宋月山以陶金戶遁山中值雪有詩次韻訪之", "paragraphs": ["金沙潭頭石贔屭，凍蟻紛紛半僵死。", "淘江漉海攖龍鱗，領使省金蹲虎兕。", "欲將江浙飽虛牝，遮蓋誰施千丈被。", "先生誤墮世網中，死灰更溺無遺燬。", "携家北走入深山，雪中高卧那能起。", "世間得喪何足道，坎止流行一彈指。", "忍凍孤吟寒士歌，力將冰蘗戰紈綺。", "君窮無比我更窮，濕沫難擊三千里。", "明朝裹飯約共話，炯炯方瞳巖壑裏。"]}