{"author": "方一夔", "period": "宋", "type": "诗", "title": "次韻王介山別齋職", "paragraphs": ["葛溪練練鋪瓊氈，仙人燒丹幾何年。", "庠老三年住仙窟，歸騎踟躕鞭不前。", "當今越雪竟誰是，危坐臯比紛不恥。", "區區升斗老英雄，得失何殊釣溫水。", "惟君挾策從東來，家傳瓢履師顔回。", "後來終竟祠石室，此去應難隠釣臺。", "青山笑我逢遲暮，怪奇文字無人覷。", "誰麾清夢落東安，疎頑尚費推擠去。", "悠悠雲水交情中，荆州篠簜慙中空。", "琤餘韻逐飛鞚，詩老箭鋒那可衝。", "男兒事業人人有，氣概相期向杯酒。", "他年擁節過子陵，莫道故交翻覆手。"]}