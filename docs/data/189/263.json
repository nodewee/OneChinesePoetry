{"author": "方一夔", "period": "宋", "type": "诗", "title": "桐關大石", "paragraphs": ["蓋天蒼蒼非虛空，高懸萬象驚愚蒙。", "仙人朝罷玉帝側，戲拋黄土留遺蹤。", "何年墮此作砥柱，千古屹立洪濤中。", "巨魚出沒深不測，罅縫草長蒲花茸。", "淙淙細浪夜舂擊，水石鞺鞳鏗金鐘。", "我來載酒坐其上，扁舟南下編青篷。", "飲酣恍恍欲飛去，如踞猛虎騎遊龍。", "夜深酒醒山月落，一曲短笛橫秋風。"]}