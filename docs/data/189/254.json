{"author": "方一夔", "period": "宋", "type": "诗", "title": "讀白樂天詩", "paragraphs": ["淵明避俗士，出語未必俗。", "衝口吐奇偉，往往寫心腹。", "外韜中勁剛，芒刃不堪觸。", "如渠不絃琴，非絲亦非木。", "樂天後此翁，逸駕追奔躅。", "未知溝中斷，孰與朱與綠。", "吾觀外國風，雅麗豈不足。", "自從受繩削，稗語棄不錄。", "嗟彼千載人，何但詩可續。", "誰能學柳下，不受嫠也宿。"]}