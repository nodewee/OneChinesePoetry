{"author": "方一夔", "period": "宋", "type": "诗", "title": "感興二十七首  其二六", "paragraphs": ["屏前戲羣優，黄冠與榛杖。", "喜怒視朝暮，弔慶隨俯仰。", "不知有線索，但道多伎倆。", "須臾屏後人，掣去無影響。", "人生大化中，天地一罝網。", "紛紛聲利場，舉世爭掉鞅。", "此身歸空虛，身外計得喪。", "我笑癡絕人，長作去來想。", "區區曹孟德，詭譎窮萬狀。", "聞道西陵墳，妓樂閙黄壤。"]}