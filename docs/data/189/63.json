{"author": "吳居仁", "period": "宋", "type": "诗", "title": "咏梅", "paragraphs": ["嶺南十月春漸回，妍暖先到前村梅。", "問君何處識此妙，一枝冷艷隨霜開。", "長江凜凜欲崩岸，乃見好事多牆隈。", "初疑滲漉入瘴霧，更恐寂寞埋煙煤。", "微風不動暗香遠，淡月入戶空徘徊。", "坐看粉黛化羶惡，豈但桃李成輿臺。", "我行萬里厭窮獨，疾病未已心先灰。", "對此不覺三歎息，恐是轉側同南來。", "異鄉久處少意緒，破壁相對無根荄。", "古來寒士每如此，一世埋沒隨蒿萊。", "遁光藏德老不耀，肯與世俗相追陪。", "輪囷離奇多見用，犧尊青黄木爲災。", "含毫吮墨去顔色，况自不必須穿裁。", "歲窮路遠莫惆悵，此去保無蜂蝶猜。"]}