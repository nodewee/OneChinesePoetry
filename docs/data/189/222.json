{"author": "方一夔", "period": "宋", "type": "诗", "title": "憶舍弟", "paragraphs": ["衰世門戶單，惟有子與我。", "手足共一身，右短固不可。", "投老得寡妻，誰謂此計左。", "鴟梟覆爾巢，骨肉翻成禍。", "知幾苦不早，漸理歸舟柁。", "縣官不可入，有理子亦頗。", "自憐羽翼低，尺書忽遠墮。", "兩年食奔走，老蠶自纏裹。", "相救在急難，寧能久安坐。", "玄精有可倚，矧此乃么麽。"]}