{"author": "林千之", "period": "宋", "type": "诗", "title": "送馬靜山寄林曉山兄弟", "paragraphs": ["古井誰復汲，古調誰復裁。", "玄鶴引清吭，萬壑松風哀。", "彼美三株樹，沆瀣𣂏瓊臺。", "吾宗大小山，正爾期不來。", "袖有明月珠，遠遺馬子才。", "江空山亦深，乃肯穿蒼苔。", "妙悟玄中玄，使我心悠哉。", "有牆肩曹劉，無苑延鄒枚。", "采薇霧失道，釣鼇風折桅。", "朔風無重裘，地爐擁寒灰。", "兩窮相值遇，一笑聊參陪。", "白日苦無光，暖律何當回。", "持此將安歸，令人心膽摧。", "吾聞三神山，縹緲連蓬萊。", "滄海正清浮，神仙亦崔嵬。", "歸歟三雋朋，下界空飛埃。"]}