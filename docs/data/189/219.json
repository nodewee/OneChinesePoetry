{"author": "方一夔", "period": "宋", "type": "诗", "title": "出塞行五首  其四", "paragraphs": ["主公再度遼，油幢坐中堅。", "憐我鳴吠豎，出入後狨韉。", "一朝霍家敗，主公忝姻聯。", "富貴既相關，受禍其固然。", "我時護屬國，脫命來居延。", "蹉跎偶不死，彷彿三百年。", "此來復何幸，皓首朝中天。", "昔日霍家事，歷歷在眼前。", "偶行平陽里，細草空芊綿。", "與卿等輩耳，歲暮愁紅蔫。"]}