{"author": "釋月磵", "period": "宋", "type": "诗", "title": "送則自然書記", "paragraphs": ["老來不寫送行語，送子不可無一句。", "幾回特地費思量，有句可寫難寫意。", "從上佛與祖，別無可指示。", "只要息心仍息念，牆壁木偶恰相似。", "驀然見得親，不負出家志。", "茫茫日月去如飛，轉得眼來老已至。", "當思祖道重千鈞，凜如一髮孰可寄。", "釣雪磯頭瞠老眼，秋空萬里孤鴻遠。"]}