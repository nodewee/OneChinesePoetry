{"author": "方一夔", "period": "宋", "type": "诗", "title": "遠遊四十韻", "paragraphs": ["介士苦拘檢，策士妙籌度。", "俠窟養聲譽，宦海高階爵。", "紛然殊門戶，何能脫韁索。", "自憐心期遠，雅與俗物薄。", "潛光瑩璆璧，幽芬結蘺葯。", "濯濯出山泉，亭亭橫空鶚。", "挾策誤中眉，投耒悲失脚。", "文圍嚴靷鞅，詩戰淬鋩鍔。", "梯飈轉南溟，銘山蕩朔漠。", "君門虎豹嚴，天路鬼神惡。", "高唱不逢和，貴售屢遭却。", "龍移崖垠崩，鼇掉海湖涸。", "運流數遷謝，時改異今昨。", "乃翁安事書，此輩宜疎闊。", "三年屠蛟虯，無用閑猛斫。", "百金買砂青，不售虛奇藥。", "日月雙飛奔，身世兩寂寞。", "夜雨暗燈火，秋月冷籬落。", "不甘軟弱吞，坐受饑窮縛。", "萬里落半途，全局差一着。", "逝將故人心，共赴青雲約。", "東遊畧蓬壺，南望趨衡霍。", "鼎中珠還返，腰下寶踴躍。", "朝真玉皇頷，問道金仙諾。", "青丘啟玄命，白虎司祕鑰。", "朱實足我糧，靈液共我酌。", "睠我上界仙，差勝生民樂。", "危登望沙界，橫潰煎鼎鑊。", "氈毳宅吳楚，戈鋋血川洛。", "冠纓望豺狼，羅綺逐猱玃。", "枯根痛芟薙，弱肉生啖嚼。", "離離盡丘墳，莽莽空城郭。", "悲來愴長懷，悟去念遐託。", "相期離塵垢，有便上寥廓。", "翹跡霄漢隔，動步窮途錯。", "機關暗施張，爪距猛拏攫。", "盆瓶喧蠛蠓，旦暮算渠畧。", "紛紛自起滅，泛泛無棲泊。", "雲烟渺空山，浪濤赴舊壑。", "他日欲相知，姓名寄歸鶴。"]}