{"author": "方一夔", "period": "宋", "type": "诗", "title": "詠史 蘇武", "paragraphs": ["中郎出玉門，簜節照絕域。", "使指未分明，奇禍誰能測。", "劍鈍割不深，一朝來海北。", "霜風入氍毹，冰雪凍服匿。", "老羝石女兒，歲久無出息。", "遣來小居次，無何乳通國。", "古人凜垂戒，男女及飲食。", "多少英雄人，此心滅不得。", "萬里十九年，費盡一生力。", "歸來麒麟中，愁絕遠山色。"]}