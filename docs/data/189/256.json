{"author": "方一夔", "period": "宋", "type": "诗", "title": "代壽新城劉尹迪", "paragraphs": ["峨峨嵩少精，皎皎河洛秀。", "東都誰經始，多士傳自舊。", "驊騮冠冀北，盡在伯樂廐。", "於今雖應姓，况我隆準胄。", "金閨集羣彥，合伴鴛鷺簉。", "隨風落東南，州縣倦奔走。", "王謝舊江山，屏幛列千岫。", "公來長蓮幕，同列得領袖。", "慇懃山陰叟，多謝厖不嗾。", "三年賀政成，囊封飛剡奏。", "胡爲靳軒騰，未能脫墨綬。", "居然寄百里，芒炎應列宿。", "東安杭屬邑，民俗朴且陋。", "下車日無事，餘刃游膚腠。", "朝廷重民社，政自不輕授。", "沈沙珠吐光，閉谷蘭騰臭。", "天高元北極，錫馬接清晝。", "森森琅玕姿，錯落羣玉囿。", "生賢造物意，積善神明佑。", "百壺登公堂，祝公南山壽。"]}