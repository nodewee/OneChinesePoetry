{"author": "方一夔", "period": "宋", "type": "诗", "title": "別洪復翁", "paragraphs": ["十載與君友，何曾異悲歡。", "憂寒夜同袍，念饑日同餐。", "晚節各大繆，濁世多波瀾。", "我爭東山墩，君赴金沙灘。", "雲萍不相接，我窮君長歎。", "出門重入門，轉覺營生難。", "故人贈尺書，招我來東安。", "水雲三百里，飛鴻集江磐。", "君如跨海鵬，發軔鶱鶱翰。", "咫尺視萬里，歸泝天池湍。", "梅花點飛雪，相將理征鞍。", "新詩月幾首，願寄青琅玕。"]}