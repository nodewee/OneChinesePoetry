{"author": "方一夔", "period": "宋", "type": "诗", "title": "次韻稼隠告歸", "paragraphs": ["我觀大瀛海，天水二清廓。", "誰麾海若來，樂鬭萬蛟鰐。", "風濤拍屯門，潰作無底壑。", "鬐鬛豎旂旛，牙角利椎鑿。", "血人不肯吐，安得留殘啄。", "茫茫泝雲槎，日夜失棲泊。", "歸塗三月糧，囊底餘圭勺。", "平生崒嵂氣，磨淬去隅角。", "案空螢已乾，匣閉龍不躍。", "故衣粘蜃氣，未洗瘴霧惡。", "爾來出白雲，奔走亂車鐸。", "有來證奇字，時扣草玄閣。", "高碁固饒人，欲學苦無脚。", "惟君桑梓英，遇合長落落。", "申旦首胥溪，險韻當離酌。", "勿爲松菊挽，來占秋堂幕。"]}