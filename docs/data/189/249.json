{"author": "方一夔", "period": "宋", "type": "诗", "title": "徐靜樂以賤生有詩次韻爲謝", "paragraphs": ["偉哉盤古靈，萬仙集殊庭。", "分布歲鎮熒，生化與尅刑。", "氣機浩不停，幾人得寧馨。", "開落隨日蓂，嗟哉此三星。", "光彩浮四溟，芽甲逢春霆。", "鋩刃發霜硎，蹉跎歎流萍。", "白雲歸杳冥，十年哀伶俜。", "賦芧由狙㹶，貧鬼急索絣。", "碧梧墮倦翎，館我修遺經。", "緬彼雙峽青，易學驅沸溟。", "出關東傅丁，渡海北返寧。", "共君萬頹齡，藥籠俱參苓。"]}