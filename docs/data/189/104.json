{"author": "方一夔", "period": "宋", "type": "诗", "title": "富山泉", "paragraphs": ["先故居此山，兩翁各嬋嫣。", "少翁復北徙，宅廢餘此泉。", "翁死且求飲，他水輒棄捐。", "試以真水往，一杯同蛻蟬。", "兩翁不可見，久矣爲飛仙。", "澤餘有盡世，泉流無竭年。", "耜巖少翁後，往歲勘丹鉛。", "倚徙感陳迹，瘦蛟落長牋。", "邇來絕妙語，此意誰能傳。", "豈知援溺手，鐵石新磨鎸。", "嗟予世味薄，飲水拋葷羶。", "時時汲脩綆，洗眼看殘編。"]}