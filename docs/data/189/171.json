{"author": "方一夔", "period": "宋", "type": "诗", "title": "感興二十七首  其二四", "paragraphs": ["吾聞羲軒時，真淳初未散。", "人人悟此理，不用一言贊。", "漂流三季後，前聖多憂患。", "木鐸方大鳴，音響惜中斷。", "百家自其後，非是紛相難。", "父子起爭端，恨死呻吟緩。", "秦人規我隙，行素俱灰炭。", "讀律不讀書，條貫毛髮亂。", "嗟彼商顔人，坐不學城旦。", "一曲紫芝歌，應有三人歎。"]}