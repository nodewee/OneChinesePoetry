{"author": "方一夔", "period": "宋", "type": "诗", "title": "晚坐有感", "paragraphs": ["青山圍四旁，南斷如金玦。", "殘霞映寒碧，杳杳鳥孤沒。", "我本忘機人，忽忽老歲月。", "身係三家村，心到極窮髮。", "蕭然病脚僧，丈室坐說法。", "事業誰做盡，堯舜行不徹。", "義理誰說盡，孔孟引不發。", "有心阻世用，自來同一轍。", "人生直如寄，世路會有役。", "何時拂衣去，結筏造溟渤。"]}