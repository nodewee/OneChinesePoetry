{"author": "方一夔", "period": "宋", "type": "诗", "title": "古意六首  其二", "paragraphs": ["誰斧若木枝，銅榦蒼玉葉。", "年年來滄波，疑與溟渤接。", "戲携赤玉舄，跨此寒岌嶪。", "飄然造殊庭，不用維與楫。", "浩浩吹天風，凉氣入衣衱。", "拍浮天漢濱，匏瓜芒熚熚。", "黄牛不服箱，放繩掉長鬣。", "素娥不織裳，拋梭理香頰。", "千年蒼蘚痕，機杼空妥帖。", "疑是媧皇土，藏去壓歸篋。", "歸來不知處，滿目迷空堞。", "惟有賣卜人，知向天根躡。"]}