{"author": "方一夔", "period": "宋", "type": "诗", "title": "七夕織女歌", "paragraphs": ["牛郎咫尺隔天河，鵲橋散後離恨多。", "今夕不知復何夕，遥看新月橫金波。", "拋梭擲紝愁零亂，彩鳳飄飄度霄漢。", "重來指點昔游處，香奩寶篋蟲絲滿。", "一年一度承君顔，相別相逢比夢間。", "舊愁未了新愁起，已見紅日銜青山。", "當初謾道仙家別，日遠月長不見接。", "不似人間夫與妻，百歲光陰長會合。"]}