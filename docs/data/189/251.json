{"author": "方一夔", "period": "宋", "type": "诗", "title": "偕教諭傅草堂黄心梅及諸兄遊賢明寺", "paragraphs": ["朋儕久拘檢，偶此陟翠微。", "凌波渡野航，踏雲扣小扉。", "林霜變紋纈，抝月湛珠璣。", "古寺半莓苔，空堂盡蛜蝛。", "持鉢乞朝暮，殘僧猶未歸。", "清歌振冥杳，善響聲轉希。", "倦餘枕木榻，慮靜鷗不飛。", "我亦嘿不語，趺坐觀天機。", "幽芳艷巖菊，暝色漏晴暉。", "趁行戲拍肩，扶醉爭牽衣。", "鄧林蔭千里，飛栖偶相依。", "無人識幽趣，再鼓黄金徽。"]}