{"author": "方一夔", "period": "宋", "type": "诗", "title": "偶閲淵明開歲古詩因和其韻", "paragraphs": ["開歲倏五十，陶翁感浮休。", "我生苦後陶，夜夢從之游。", "大塊無停機，歲月去如流。", "棄家客東安，泛泛雙浮鷗。", "羲軒古主人，中古稱旦丘。", "大倫具五常，大法列九疇。", "寥寥向千載，孤唱絕衆酬。", "藐然愧前哲，中路肯止不。", "逝言晚聞道，惻惻懷長憂。", "廓落八紘內，俛仰吾何求。"]}