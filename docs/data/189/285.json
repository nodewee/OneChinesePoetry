{"author": "方一夔", "period": "宋", "type": "诗", "title": "次韻洪復翁辭沃氏招館", "paragraphs": ["可憐傾城無蹇修，睥睨欲媲王與侯，年華荏苒春復秋。", "夜彈古詞韻三州，紛紛箏笆沸啁啾，忽爾雅操聲俱收。", "我亦少小獵九丘，掩鼻利達視若蕕，秣厲欲洗平生羞。", "羲娥鞭後逝莫留，誰麾衰暮出巖幽，丁丁斤斧愁林搜。", "苞裹破硯開荒疇，詩卷千束喘兩牛，隘視宇宙前無儔。", "頼有夫子紛應酬，冷然獨繭繅長抽，讕言不作詩帳囚。", "旁人指我作書郵，雙雙紫芒炯中洲，談笑不下孫叔優。", "交情雲水空悠悠，肯爲腐鼠瞥下韝。", "湖海何處無俊游，對面不識非我謀。", "醉呼梅花居上頭，高寒不落第二流。", "我亦倒囊出饑猴，雪中雙屨追清游。"]}