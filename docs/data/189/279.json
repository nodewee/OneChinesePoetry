{"author": "方一夔", "period": "宋", "type": "诗", "title": "和東坡惠州梅花三疊  其二", "paragraphs": ["萬松嶺上三家村，林下美人現香魂。", "淡粧素服謝琱飾，擺落玉鏡塵埃昏。", "散花衣祴粘不落，昨夜偶過祇樹園。", "樹下泠泠潄澗玉，亂流赤脚飛泉溫。", "噴成澗草萬片玉，陰崖未肯希春暾。", "自憐艷質媚幽獨，拄杖敲鏗誰過門。", "相期但有月知狀，不用椽筆書要言。", "花應一笑飲我語，隨風飛墜雙銀樽。"]}