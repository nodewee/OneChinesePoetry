{"author": "方一夔", "period": "宋", "type": "诗", "title": "感興二十七首  其五", "paragraphs": ["朱樓遠迢遞，繚以十里牆。", "浮雲隠華桷，夾路翳杉篁。", "山河未曾改，世事不可量。", "往者胡馬來，主人意蒼黄。", "半死半脫走，兒女不及將。", "朝爲綺羅叢，暮作瓦礫場。", "近傳有其妾，託身于襄陽。", "一男作酒保，相望居河梁。", "骨肉各分別，中原渺茫茫。", "浮雲何足羨，俛仰悲荒凉。"]}