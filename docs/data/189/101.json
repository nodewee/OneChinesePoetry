{"author": "方一夔", "period": "宋", "type": "诗", "title": "古意四首  其三", "paragraphs": ["秦皇滅諸儒，若人媚幽獨。", "偶來得名山，依山結茅屋。", "希聲陶淳風，無意蘄絕俗。", "兒孫日以遠，幾見碧桃熟。", "漁郎從何來，延緣寒溪綠。", "茲遊窺天祕，平生未經目。", "頗見有此容，父老邀我宿。", "清談略晉魏，世路嗟翻覆。", "淹留信可樂，離念苦羈束。", "幡然理回棹，瑟瑟風吹足。", "往來記行迹，溪路三四曲。", "機心不自閟，何事驚麋鹿。", "回首不逢人，白雲渺空谷。"]}