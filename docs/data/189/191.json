{"author": "方一夔", "period": "宋", "type": "诗", "title": "續感興二十五首  其六", "paragraphs": ["銅駞向京洛，千里牽雙輪。", "分不埋荆棘，去鄴復還秦。", "自辭秋風客，不浪五百春。", "悲歡與窮泰，過眼如飛塵。", "眷言返桑梓，茂陵翳荒榛。", "憶昔禹鑄鼎，羅縷九土珍。", "猶嫌問輕重，推落泗水濱。", "况爾不任重，頑鈍磨不磷。", "未知從此去，何時免漂淪。", "勿歎流落苦，渠更多閲人。"]}