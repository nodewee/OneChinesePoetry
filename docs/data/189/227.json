{"author": "方一夔", "period": "宋", "type": "诗", "title": "觀兼山黄公河海圖二首 海", "paragraphs": ["逝川走東海，日夜無休歇。", "咄此盤中渦，不長亦不竭。", "日月走中天，於焉雙出沒。", "駭浪掀扶胥，高於朔山雪。", "蠵蜃吐樓臺，蛟鼉護窟穴。", "海若不徒夸，馮夷甘受屈。", "吾聞三神山，恍恍銀宮闕。", "便隨長風去，發軔首溟渤。", "倘逢方平生，海底探明月。", "坐待清淺時，歸來未華髮。"]}