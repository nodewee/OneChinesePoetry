{"author": "方一夔", "period": "宋", "type": "诗", "title": "續感興二十五首  其二二", "paragraphs": ["金陵舊長安，譙郡今豐沛。", "吳州對楚山，二水相縈带。", "團團清淮月，久落青天外。", "長江穴岷峨，奔迫走吳會。", "一朝金翅飛，萬丈鐵鎖碎。", "列郡空崚嶒，故國餘叢薈。", "升高望中原，極目了河岱。", "大運有奔淪，興廢更百代。", "客行秋風早，中路乏資貸。", "歸尋舊簑笠，獨釣吾邦瀨。"]}