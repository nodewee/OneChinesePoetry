{"author": "方一夔", "period": "宋", "type": "诗", "title": "感興二十七首  其二一", "paragraphs": ["冀北渥洼種，墮地已汗血。", "深目老奚奴，日夜供剪刷。", "一朝混南朔，馳道三丈闊。", "道邊館候騎，歷歷抵燕越。", "吳兒富金錢，補買計家活。", "牽來中程度，火印死不滅。", "置之皂櫪中，時彼芻與秣。", "往來給官行，飛去如電抹。", "奔走皮骨空，不見淹歲月。", "區區鹽車中，莫笑駑馬劣。"]}