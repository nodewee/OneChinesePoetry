{"author": "方一夔", "period": "宋", "type": "诗", "title": "送講書吳友直過吳門省兄", "paragraphs": ["寒城十月交，萬葉風蕭槭。", "林幄變浮紅，水鏡湛虛碧。", "維時子吳子，驅車欲何適。", "千里想蓴羹，去作水鄉客。", "我非蓴羹客，海嶠有兄伯。", "譬如鵾與鵬，形影困乖隔。", "去鄉三十載，如浮家泛宅。", "相思不即見，歲歲累行役。", "感此歲寒情，高歌慰離析。", "看君乘長風，健翮搏水擊。"]}