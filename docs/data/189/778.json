{"author": "釋月磵", "period": "宋", "type": "诗", "title": "正秀行脚", "paragraphs": ["長老小師不參禪，只爲尋常見得慣。", "汝今別我要行脚，與汝謾說箇公案。", "我亦黄龍長老兒，少年發志大猶低。", "一筇行徧半天下，要勘諸方老古錐。", "發足仍發勇猛志，莫把參禪當容易。", "只今諸老若晨星，半人所在亦須至。", "山僧年老已心孤，那堪送汝更寫偈。", "出門步步好爲人，九萬里程一鵬翅。"]}