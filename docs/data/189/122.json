{"author": "方一夔", "period": "宋", "type": "诗", "title": "雁奴", "paragraphs": ["雁落常水宿，奴輒警暗晦。", "己逸渠處勞，禍患出恩愛。", "老漁窮意巧，半夜弄光怪。", "奴亟告其羣，舉羣驚相戒。", "漁火不時明，奴告不息喙。", "衆方恬夢寐，不悟伏機械。", "一夕雖屢驚，四顧無己害。", "利嘴叢之身，尤恐奴相賣。", "漁者乘其囂，尺箠盡同隊。", "辱令孟堅死，依勢博陸敗。", "小忠悞平昔，今日復何悔。"]}