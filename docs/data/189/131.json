{"author": "方一夔", "period": "宋", "type": "诗", "title": "古意六首  其一", "paragraphs": ["老樵腰短斧，朅來此山中。", "林深絕人跡，邂逅兩老翁。", "石上安棋局，零落歸飛鴻。", "置斧偶坐睨，終竟誰雌雄。", "低頭欲借問，冉冉巢雲松。", "索寞下山去，樹杪餘殘紅。", "不知歲月遠，但見邑屋空。", "神仙在何處，只與人世同。", "眼浄偶自見，心到遥相通。", "片時處仙境，百年坐春風。", "區區笑劉呂，妄覓蓬萊宮。"]}