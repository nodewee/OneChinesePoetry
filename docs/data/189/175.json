{"author": "方一夔", "period": "宋", "type": "诗", "title": "夜坐苦蚊", "paragraphs": ["萬物有常理，動息隨昏昕。", "區區蟲豸中，惡毒無如蚊。", "云是鬼母化，佛語非傳聞。", "喙尺利芒刺，腰圍隠花紋。", "饑尋飛翅輕，飽飲酡顔醺。", "搏噬以自肥，乘時鼓妖氛。", "潛伏草莽間，窺伺日向曛。", "須臾却四出，攢集窮崖垠。", "橫空聚復散，如布鵝鸛軍。", "騰身飛猱捷，發喊迅雷磤。", "瞥然闖門戶，來者何繽紛。", "不但入翠幕，偏工惱紅裙。", "端坐缺隄障，各各磨牙齦。", "血肉生咀嚼，斑駁瘃與皸。", "如塗守宮血，丹砂服兼斤。", "紈扇不住手，摇動酸骨筋。", "或時中指麾，殷輪血朱纁。", "雖能殺一二，未足空其羣。", "有來效方略，薙草收蕕薰。", "延燒煽烟焰，殺氣凝陰雲。", "羅空燖鴞隼，搜野醢䴥麕。", "醜類盡驅逐，暫息苗與獯。", "自從生盤古，元氣日磔分。", "有生潰亂出，甘苦更臭芬。", "而我墮世味，未能去羶葷。", "天陽爍六合，慢膚似遭焚。", "之蟲併搜攪，入夜無一傾。", "誰知有制伏，火攻策奇勳。", "當如運甓法，百匝不憚勤。", "事會靡終極，來者徵吾文。"]}