{"author": "方一夔", "period": "宋", "type": "诗", "title": "賀寺簿先生入新居", "paragraphs": ["紫陽從西來，孤峯望吳越。", "自昔有佳人，高蹈造理窟。", "雉山走其下，清淑鬰未發。", "吾宗紫陽居，秀挺鸞鳳骨。", "家學印大程，南北斗柄揭。", "邇來卜新居，佳氣渺葱鬰。", "天香生桂蘭，野性老薇蕨。", "嬉遊獨樂園，翛然立清絕。", "我來坐庭隅，幽草澹風月。", "圖書有真趣，爲指掌中訣。"]}