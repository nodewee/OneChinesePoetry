{"author": "方一夔", "period": "宋", "type": "诗", "title": "秋夜有感", "paragraphs": ["西窗枕清溪，流水日夜響。", "孤眠夜無寐，離夢苦摇蕩。", "自我辭家來，弦月屢下上。", "消息不曾真，百念墮滉瀁。", "憶昔心氣雄，躍躍盛年想。", "窺奇故牧儲，借重宗橐賞。", "山搜富金沙，澤淤耀琨簜。", "天池鶱孤飛，崑山紛獨往。", "下視夸奪子，蠓蠛鳴甕盎。", "區區凡楚爭，逐逐臧穀網。", "蹉跎改素摽，零落收宿莽。", "平生矜與夸，榮爲謝外奬。", "惟餘不盡心，耿耿猶疇曩。", "譬如老獵獫，聞呼齒足痒。", "清江三百里，西風颯菰蔣。", "明朝泝歸舟，鴉軋鳴兩槳。"]}