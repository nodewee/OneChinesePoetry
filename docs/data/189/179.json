{"author": "方一夔", "period": "宋", "type": "诗", "title": "徐友謙小築冒雨訪何通叟途中作", "paragraphs": ["昔有王子猷，連夜泝剡溪。", "自要看雪月，借人作標題。", "與君客異鄉，咫尺隔東西。", "良會不可數，花時飲桃蹊。", "俛仰便陳迹，霜葉颯已萋。", "近來費要約，尺書寄赫蹏。", "天慳竟未破，霧雨猶溟迷。", "此來有緣事，小築喧拱枅。", "請君堆壁酒，洗我流骹泥。"]}