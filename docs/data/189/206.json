{"author": "方一夔", "period": "宋", "type": "诗", "title": "續感興二十五首  其二一", "paragraphs": ["匣空龍得偶，厨封畫通神。", "可憐種瓜客，猶自標故秦。", "當時祖龍死，逐鹿灞水春。", "早飛將軍檄，晚分丞相茵。", "抵死心不閒，不顧芻狗陳。", "陶朱去越後，未肯休此身。", "猶聞載窈窕，千金散賤貧。", "何如白雲叟，自與青山鄰。", "十年一易世，眉目輒少嚬。", "悠悠華山裏，甘作騎馿人。"]}