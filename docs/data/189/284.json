{"author": "方一夔", "period": "宋", "type": "诗", "title": "代履道送王介山", "paragraphs": ["寒廳零落分半氈，雪霜刻栗年復年。", "書生事業澹無味，頼有夫子坐我前。", "世間好惡紛非是，蠻觸相挺人不恥。", "嗟君嗜好與世殊，推波獨障百川水。", "君今何去昔何來，江南欲掉扁舟回。", "相思此去杳如夢，日斜獨上高高臺。", "富貴來時未爲暮，道旁愚婦從渠覷。", "我亦來乘下澤車，看君萬里翺翔去。", "雲萍聚散渺莽中，講席人驚冀北空。", "少陵時作湖山主，一面誰當孔道衝。", "相看一醉無何有，笑指春江作春酒。", "丈夫何事兒女態，明日長亭一揮手。"]}