{"author": "方一夔", "period": "宋", "type": "诗", "title": "代雲岫送王介山", "paragraphs": ["功名零落如破氈，羲娥不住隨流年。", "問君發跡縣博士，幾時得到龍旂前。", "我今老去覺今是，回首當年空自恥。", "妄心不起百事冷，已作古井無波水。", "看君富貴亹亹來，雲路何須取勢回。", "忽然結束行萬里，首冠步摇趨天臺。", "相思望望碧雲暮，少微光芒紛下覷。", "應憶秋江老故人，瑶音定寄雲鴻去。", "我時階砌蘭玉中，襹褷六翮摶秋空。", "與君追逐赤霄上，寶劍騰空不可衝。", "兩眼昏花惟我有，早梅樹下離亭酒。", "呼童草寫送行詩，不是當今無價手。"]}