{"author": "方一夔", "period": "宋", "type": "诗", "title": "古意四首  其二", "paragraphs": ["陽聲鼓羣動，更變無停機。", "至人奪造化，假合出範圍。", "渭川起老龍，一龍不得隨。", "化爲百尺竹，玉立青差差。", "仙人去市門，三年願相依。", "金丹遲不就，失路將安歸。", "臨分投之杖，平地去如飛。", "還家尚肉眼，棄擲不復持。", "回首失蹤跡，飛騰息天池。", "惟餘萬叢玉，年年長新枝。", "猶疑風雨夜，回龍嘯空陂。"]}