{"author": "方一夔", "period": "宋", "type": "诗", "title": "用子聲韻謝吳友直惠蠟箋", "paragraphs": ["千年老穀無人知，萬杵椎冰身汗熱。", "木膚解剝白於綿，凍手龜皴腕將折。", "荆州魚網蘭亭絸，彼美不曾傳祕訣。", "獨留此木在人間，禿盡青山散妖血。", "邇來奇製蠟作紋，草木蟲魚生眼纈。", "只今吳越稱第一，秋浦浣花派滕薛。", "先生好古得此物，揮手行與時流別。", "紫薇花前草尺一，書成氣凜寒松雪。", "不然名山撰古史，蛟龍鬰屈蟠奩篋。", "有時浮戲寫詩章，颯颯落錐蠶食葉。", "比來分遣二十輩，西江遠借餘波浥。", "聊憑和詩報瓊瑶，袖手愧逢强對怯。"]}