{"author": "方一夔", "period": "宋", "type": "诗", "title": "古意四首  其四", "paragraphs": ["遼海有黄鶴，翛然出塵姿。", "結巢青松頂，百丈無柯枝。", "磐石護其卵，清露哺其兒。", "一朝羽翼成，丹霄恣遨嬉。", "夕倦宿月窟，朝饑飲瑶池。", "升高忽反顧，昔是今已非。", "歸來三歎息，塵俗無由知。", "焉能與衆鳥，碎啄隨雄雌。", "欲語不可了，復作摩天飛。", "仰望邈不及，千載留餘悲。"]}