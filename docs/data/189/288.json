{"author": "方一夔", "period": "宋", "type": "诗", "title": "大雪", "paragraphs": ["一日雪，空裏浮花生眼纈。", "二日雪，竹松委地枯楠折。", "三日雪，獸駭禽奔蹄跡滅。", "四日雪，翁嫗啼饑淚成血。", "天生萬物忍棄捐，似爲多情幻奇絕。", "由來恩怨不相關，無情有情總磨折。", "君不見堯時洪流浸十日，赤子喁喁化魚鼈。", "湯時亢旱烘七年，山河大地紅爐熱。", "當時賢聖救不得，坐待時來自休歇。", "蓋天垂地憂長人，浪教寒士頭先白。", "玉皇高居耳目遠，鬼神虎豹爭羅列。", "頊冥滕屏罪當誅，劈牋試與東風說。"]}