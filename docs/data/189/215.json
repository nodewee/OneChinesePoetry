{"author": "方一夔", "period": "宋", "type": "诗", "title": "諸葛武侯", "paragraphs": ["我從古人中，不數管晏輩。", "紛紛後春秋，僅有孔明在。", "伊人層壑冰，表裏絕疵纇。", "文章派莘巖，氣節凌梁岱。", "未把渭上麾，甘抱隆中耒。", "維時太清暗，芒炎亙彗孛。", "老瞞鬼蜮雄，闊步無留碍。", "區區蜂與蟻，應手鐵山碎。", "陸城胄天潢，窮乏卓錐塊。", "垂白氣不衰，逝肯一寸退。", "孔明托末契，一起鎮橫潰。", "煌煌復讎義，掀揭人心晦。", "風雲兩飛揚，眼底無强對。", "取分孫曹間，隻手探懷內。", "自堪托六尺，不啻才十倍。", "暮年五丈師，此舉不俟再。", "中堅擁貔貅，勢若决瀦匯。", "半道失良圖，天理意茫昧。", "彼哉髠鉗兒，見雪空狂吠。", "是非付陳編，清泉奉芳酹。", "何時起九京，六合需一溉。", "朗詠出師篇，千載照肝肺。"]}