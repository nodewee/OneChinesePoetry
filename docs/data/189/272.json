{"author": "方一夔", "period": "宋", "type": "诗", "title": "續憎蒼蠅", "paragraphs": ["炎官煽毒日色頳，四海鼎沸遭焚蒸。", "吳牛耕罷汗且喘，暫休樹影眠溝堘。", "不知蒼蠅名品夥，乘時附勢相欺陵。", "其間一種號赤目，巧窺猛攫如饑鷹。", "鑽眸噆鼻不可奈，以首溷水澆清澄。", "自期擺脫有此計，須臾撲緣如牽繩。", "牧兒旁坐少肋力，摑以指掌麾以肱。", "更憑草帚時一掃，墜地死者堆斗升。", "乾坤蕩蕩産萬類，涵淹惡物吁可憎。", "閒從林下看水牯，作詩爲續憎蒼蠅。"]}