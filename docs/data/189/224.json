{"author": "方一夔", "period": "宋", "type": "诗", "title": "再疊前韻別鶴峰", "paragraphs": ["仙鶴來富春，造次欲手控。", "偶然留一吷，喚醒千年夢。", "興來屢相過，小醉側春甕。", "笑談驚座人，輸瀉無底洞。", "森然栝柏材，曾伴揚州貢。", "班門無棄物，一睨果奇中。", "當今搆廊廟，况聞棟桴空。", "行看飛騰去，不待吹噓送。", "我亦懶散人，箋註鄙玄衆。", "向何寫懷抱，清苦等吟哢。", "詩來出其右，雲月困朝弄。", "風簷數四讀，愈我岑岑痛。", "復作摩天飛，不鬭雞鶩鬨。", "何時款君門，共把果下鞚。"]}