{"author": "方一夔", "period": "宋", "type": "诗", "title": "明妃曲", "paragraphs": ["明妃去時載橐駞，金環珠絡紅錦靴。", "燕支山北萬蹄馬，半夜劍槊鏘橫磨。", "老胡鬚鼻極殊狀，黄羊乳酪氈裘帳。", "此生賦分逐飛走，一回坐起一惆悵。", "當初自恃顔如花，不嫁比鄰來天家。", "掖庭咫尺隔萬里，十年不復逢宮車。", "畫工不信能相誤，一朝流落天涯去。", "漢使年年去復來，長安不見低烟霧。", "寒沙擊面雁飛秋，手抱琵琶淚暗流。", "上絃冷冷寫妾苦，下絃切切寫漢羞。", "妾身生死何須道，漢人嫁我結和好。", "曲終誰是知音人，斷魂去作墳頭草。"]}