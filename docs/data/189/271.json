{"author": "方一夔", "period": "宋", "type": "诗", "title": "文書再報六月朔日食", "paragraphs": ["憶昔雨洗冬甲子，春來飛雪徧千里。", "老農雪讖古相傳，一番春雪一番水。", "今年麥熟雲成堆，并刀收斂疑寇來。", "自從入梅不見雨，田間熱氣飛黄埃。", "清臺奏下郵傳急，月蝕九分日蝕七。", "昨宵搥鼓閙如雷，素娥憑怒面漆黑。", "太陽室家怒相囓，東西不肯還宮闕。", "天公不肯目偏盲，又傳日蝕林鍾月。", "一箋夜拜東皇公，休作怪變驚兒童。", "願分陰陽作平等，五日一雨十日風。"]}