{"author": "方一夔", "period": "宋", "type": "诗", "title": "上胡主簿愿", "paragraphs": ["尹公起宣城，謂是金閨彥。", "失脚簿領叢，斜飛集州縣。", "南陵枌榆地，妙年試雄剸。", "還將舊棠陰，來作清溪掾。", "近來多政學，誤製好東絹。", "我公有淵源，家學富經傳。", "四明炯清水，玉映崑山片。", "以茲撫凋瘵，精神皎如練。", "囷倉出毫末，德化速郵傳。", "到官未百日，惻惻庭闈戀。", "花外想安車，戲舞斑衣緣。", "推此壽斯民，童髦劇歡忭。", "我亦囿陶鈞，有道恥貧賤。", "洗眼看政成，携上金鑾殿。"]}