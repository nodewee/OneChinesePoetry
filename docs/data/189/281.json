{"author": "方一夔", "period": "宋", "type": "诗", "title": "苦瘡歎", "paragraphs": ["西家真王化作灰，東家穉松雪霜摧。", "人生有命惟脆薄，逝水一去何時回。", "試看昨日繞牀戲，或騎青竹折早梅。", "須臾變滅不可恃，惟見松下雙土堆。", "嗟哉玄冥弄權柄，掀簸炎瘴飛氛埃。", "天公不肯憐赤子，坐使瘡痏愁嬰孩。", "斷魂零落向何處，溪頭望哭思歸來。", "誰能便作忘情者，作詩往助風泉哀。"]}