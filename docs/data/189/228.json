{"author": "方一夔", "period": "宋", "type": "诗", "title": "將歸戲作此以別諸友", "paragraphs": ["新都玻璃江，下會東陽派。", "南圖俟扶摇，東首掉澎湃。", "千峰白雲粘，百道清泉灑。", "仳室舊樵貧，釣瀨老漁怪。", "桐君古仙居，稚川昔高邁。", "都忘語嘿殊，未覺高下隘。", "棲身傍冷門，吐口洗殘債。", "針石遠相粘，鹽卵危不壞。", "露翰倦孤飛，金波炯三桂。", "驚心歲月遒，過眼風雨快。", "感此桑扈鳴，春蠶續菅蒯。", "悠然耕田歌，早秧補葵芥。", "豈無田園念，未脫塵氛械。", "去來久無書，情愫不比畫。", "自慙榱桷材，曾螫蟲虺蠆。", "難將西山景，少補東隅敗。", "妻子累寒餓，文字欺聾聵。", "未酬醉鄉封，暫倒仙源界。", "蕭散縱孤騫，遊戲留一慨。", "他日對牀情，爲君作佳話。"]}