{"author": "方一夔", "period": "宋", "type": "诗", "title": "次韻吳友直和潘樂閒見寄韻", "paragraphs": ["文章蟠窟蛟蛇黑，精神緊峭冰玉白。", "置君承明天祿中，富貴不待相促迫。", "學參諸老居二四，氣凜羣兒壓千百。", "生平不主疽與環，況復侯封羨賁赫。", "蹉跎無便凌風雲，歸伴凡魚東海窄。", "袖餘閩越奇傑氣，掩藏光怪恣窺摘。", "如今老境謝紛華，斥去浮花收粟麥。", "我來兩見鳴春禽，低向藋間飛拍拍。", "有時乘興騁詩俊，稗說讕言都不擇。", "魚還非子子非我，肝膽相忘總無隔。", "苦無分遇食太倉，近犬驚人屢遭責。", "一身何必要贏餘，我爲鼠謀從下策。"]}