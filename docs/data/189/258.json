{"author": "方一夔", "period": "宋", "type": "诗", "title": "大水寄洪復翁", "paragraphs": ["昨夜龍宮留惡客，使者借車收二麥。", "溪澗洪流十丈高，不辨東阡與西陌。", "高田忽變黄鵠陂，下者匯作魚龍宅。", "新陳接食已觖望，夏不早耕後何獲。", "似聞山縣未休戍，旁郡豪酋遺俘馘。", "携孥扶老避人禍，漂麥漲田遭鬼責。", "不知造化誰主張，罪欲誰歸問河伯。", "生平舌耕真左計，邇來硯破筆毛磔。", "中宵耿耿坐長歎，滿眼兵荒遭此厄。", "先生少抱調燮才，蒼生不忍饑寒迫。", "潛深請磨楯鼻墨，試草千言救荒策。"]}