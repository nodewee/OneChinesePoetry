{"author": "方一夔", "period": "宋", "type": "诗", "title": "次韻徐古泉雪岡見寄", "paragraphs": ["掬泉陟雲亭，撼桐款石室。", "桐以藥清羸，泉以洗愴惻。", "惟昔有二君，靳與世紛出。", "我來泛滄溟，幽巖傍欹側。", "不如峴山去，行盡風沙磧。", "交君父子間，風儀宛如昔。", "引坐讀書巢，呼酒軟我膝。", "吟髭怒氣張，笑眼寒光溢。", "萊編如正色，澹然離薌澤。", "別去不空手，懷袖粲金碧。", "笑我頑魯胸，孔竅暗如漆。", "順塗詠其事，搔癢發故疾。", "閉門課學子，風雨隔十日。", "蒼蒼喬木春，杳杳碧雲夕。", "相思托空言，各倚天一壁。", "終携赤藤杖，相期訪仙釋。"]}