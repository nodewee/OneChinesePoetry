{"author": "方一夔", "period": "宋", "type": "诗", "title": "壽雲岫徐友謙", "paragraphs": ["武林有雲岫，上有方外士。", "昔年謁秦皇，渡海萬羅綺。", "蛾眉雖可憐，颯若風過耳。", "歸來但却掃，隠見白雲裏。", "舉案偕逸妻，應門付稚子。", "野興老薇蕨，天香茁蘭芷。", "自云初生時，彷彿記癸巳。", "今年值甲午，六甲再輪起。", "我來欲問道，浮榮如脫屣。", "終年坐臯比，如折當門齒。", "仙人據槁梧，今昔一隠几。", "憐我壯非少，星霜後一紀。", "石爐煉神丹，願留候薪水。", "丹成逐仙去，千歲一洗髓。"]}