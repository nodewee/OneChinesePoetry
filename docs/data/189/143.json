{"author": "方一夔", "period": "宋", "type": "诗", "title": "詠史 李陵", "paragraphs": ["都尉出塞北，全軍戰浚稽。", "喊聲春霆震，殺氣陰雲低。", "單于不相識，借問將軍誰。", "將軍本將種，氏族派隴西。", "天明鼓音死，劍斬軍士妻。", "塵沙昏白日，道路東西迷。", "馬蹄去不返，邊草空萋萋。", "高堂視白髮，到死長悲啼。", "歸期日復日，老病天一涯。", "可憐龍門翁，空作無陰兒。"]}