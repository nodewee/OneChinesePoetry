{"author": "胡次焱", "period": "宋", "type": "诗", "title": "媒問嫠", "paragraphs": ["媒問嫠，汝何傷。", "汝爲閨秀時，辛苦事蠶桑。", "僴瑟順爲正，婉娩禮自將。", "笥中有練裙，衣上無明璫。", "貧女古難嫁，賣犬辦資裝。", "中年得夫壻，憧憧拜姑嫜。", "肅容采蘋藻，洗手供羹湯。", "良人正少年，相期家道昌。", "良緣天所妬，夫壻奄云亡。", "自從夫壻亡，十年守空房。", "素帷代錦幬，苫席易牙牀。", "孤眠耿夜半，單立黯昏黄。", "煢煢影徘徊，鞅鞅情彷徨。", "皓月照枕衾，暴雨頹垣牆。", "獨寤誰呼喚，獨語誰交相。", "如凌空失翼，如涉川無梁。", "嫠來吾語汝，琴瑟貴更張。", "汝篋既單薄，汝門復淒涼。", "汝寒何以衣，汝饑何以糧。", "紡績終難給，舂汲勞欲僵。", "死者不復起，生者宜自詳。", "鄰有美丈夫，顒顒更昂昂。", "牛羊量用谷，金玉堆滿堂。", "畫梁青瑣闥，珠簾毹氍廂。", "琱戶金彈丸，寶鞍青絲韁。", "旌旗明晚霞，劍戟磨秋霜。", "奴隸厭綺紈，犬貓棄餦餭。", "門下粲珠履，庭前沸笙簧。", "出則專城居，入則侍明光。", "一呼千夫諾，一指萬夫張。", "一笑生羽翼，一怒起鋒芒。", "吾慕昔蹇修，與汝解佩纕。", "以此窈窕婦，配彼組繪郎。", "花樹戲蛺蝶，蓮浦浴鴛鴦。", "無煩賦藕花，且喜華枯楊。", "何妨鸞舞鏡，應彼鳳求凰。", "人無百歲人，倏忽如風狂。", "莫將泡影身，徒置冰炭場。", "死後留名節，身朽魂茫茫。", "生前受富貴，志得意洋洋。", "人生行樂爾，二者試裁量。", "蔬食不日給，孰與飫膏粱。", "荆釵不自謀，孰與雲霞裳。", "年滔滔不反，貌駸駸已蒼。", "敗棋須換局，作戲且逢場。", "文君慕相如，恢女喚江郎。", "有髮可重結，有耳何自戕。", "試問東夷子，何如聲伯孃。", "信書不如無，未必有共姜。", "鬼妻變人婦，毋作老死孀。"]}