{"author": "方一夔", "period": "宋", "type": "诗", "title": "和東坡惠州梅花三疊  其一", "paragraphs": ["子真換骨三家村，青帝東臯來醉魂。", "夜深更遣明月洗，瘴氛吹散南海昏。", "仙宮么鳳挽不住，自要寂寞留故園。", "便教凍餓死亦足，冷面不作雞肉溫。", "烟痕半空照寒水，露臉猶泫迎晨暾。", "游蜂底處得消息，不計春色關重門。", "先生對花韻清苦，短偈衮衮翻千言。", "花神嗔我太漏泄，罰以太白傾殘樽。"]}