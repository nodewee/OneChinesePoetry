{"author": "方一夔", "period": "宋", "type": "诗", "title": "贈鶴峰楊提幹森", "paragraphs": ["功名真定兔，赤手誰摶控。", "十載武陵春，一餉揚州夢。", "時窮非我獨，萬事付破甕。", "猶有夙昔心，耿耿滿空洞。", "豪氣輕元龍，雄卞眇子貢。", "夢池句逾勁，賭墅機屢中。", "我來客東安，兩載補缺空。", "青山浩獨媚，飛雲倦孤送。", "翩翩老令威，霜翮頗驚衆。", "憐我一客鳥，鳴和閙晴哢。", "妙哉屠龍手，老去餘此弄。", "三年逝相從，不爲千金痛。", "浮跡寄閒適，片語折喧鬨。", "歸鞭定何時，矯首躡飛鞚。"]}