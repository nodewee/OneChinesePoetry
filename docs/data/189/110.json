{"author": "方一夔", "period": "宋", "type": "诗", "title": "九日讀陶淵明詩", "paragraphs": ["晉有靖節翁，古昔稱高士。", "自陳簪組後，爲義不兩仕。", "雖乏報韓功，深懷帝秦恥。", "拂衣歸故園，寒菊被栗里。", "醉餘灑新詩，題自庚子始。", "托此明大閑，言外有餘旨。", "我生後千歲，歷十五庚子。", "區區一垤中，起滅紛未已。", "壯夫感頹光，大運悲逝水。", "登高極遐想，舒卷寓至理。", "風期渺相接，衰暮竟誰似。", "酌泉薦芳馨，茫茫九泉起。"]}