{"author": "方一夔", "period": "宋", "type": "诗", "title": "次韻通甫贈別", "paragraphs": ["借我折絃琴，彈君不調曲。", "此材從何來，妙斲嶧陽木。", "一奏唱離鸞，再和彈別鵠。", "音響無人知，清絕過如玉。", "若人太古民，不肯墮塵俗。", "寫興希夷前，袖手澹無欲。", "彼哉紈袴兒，下視等毛粟。", "憐我來鄉村，妙詩時往復。", "相思隔碧雲，清嘯振幽谷。", "老我空自憐，頼君時擊觸。", "知音古來稀，不數晉荀勗。", "紛紛箏笛耳，勿與相徵逐。"]}