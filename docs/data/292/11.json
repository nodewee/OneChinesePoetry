{"author": "周密", "period": "宋", "type": "诗", "title": "夢仙", "paragraphs": ["有美人兮山之陽，步秋翠兮搴孤芳。", "姿綽約兮瑩冰霜，珮珊珊兮摇明璫。", "婉相顧兮袂載揚，聞語笑兮春風香。", "口授余兮長生方，將俾爾兮壽而康。", "黄鵠舞兮白雲翔，殷空半兮鳴琳琅。", "隔一水兮遥相望，欲往從之兮無津梁。", "天風吹髮兮毛骨凉，萬籟發兮響笙篁。", "恍身世兮俱相忘，驚夢幻兮意自傷。", "覺山川兮阻且長，感遊子兮思故鄉。", "白露滴兮月在牀，五湖秋晚兮木葉黄。", "蘭可佩兮荷可裳，仰天一笑兮歌滄浪。"]}