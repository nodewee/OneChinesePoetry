{"author": "釋紹曇", "period": "宋", "type": "诗", "title": "賀頑極和尚住越州光孝", "paragraphs": ["越王城北唐朝寺，千間老屋摧風雨。", "塔影凌空落鑑湖，劫初鈴子丁東語。", "久無本色住山人，愁殺檀門許元度。", "剝否窮時復泰來，選差鐵面頑翁住。", "倒携無柄苕箒樁，積世狐蹤盡掃去。", "就翻鰻井逗曹源，浩浩湯湯流溢江湖無著處。", "豈不勝越人歌來何暮，平生無襦今五袴。"]}