{"author": "周密", "period": "宋", "type": "诗", "title": "神山行題澄江仙刻", "paragraphs": ["空光不流八紘凈，巀嶭神鼇開海鏡。", "蓬萊八萬四千門，琲琲珠房照仙影。", "琪花撲天天地香，天吳清海海不揚。", "鳥飛不度水沉羽，隔花安得窺漁郎。", "白霓仙人按仙曲，七十二鬟吟冷玉。", "鵝簫小品未成聲，幾度秋蝸換蠻觸。", "簾花宮葉春不同，江妃一一金芙蓉。", "劉郎骨朽夢不到，五雲空廓吟饑龍。", "靈霞漾紅春苒苒，犀彩玉光摇寶燄。", "元君正坐鬰蕭臺，笑指神州烟九點。"]}