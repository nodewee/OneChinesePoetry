{"author": "周密", "period": "宋", "type": "诗", "title": "和親老蒼玉洞韻", "paragraphs": ["去郭僅數里，巖關忽深秀。", "人工莫窺測，天巧自成就。", "瑶草覆蓬萊，箭砂藏勾漏。", "如入萬寶山，如坐羣玉囿。", "贔屭撐巨鼇，回翔舞飛鷲。", "肉醉猛虎卧，雷轟懶蛟走。", "遠絕人世塵，靜閲古今宙。", "或若赴壑蛇，或如回顧獸。", "噴者如鯨呿，𠹛者如龍吼。", "詭然足變幻，不可窮步驟。", "土清多芷蘭，石瘦少薪槱。", "松柏森古姿，寒暑不得寇。", "風靜柳新梳，雲收山免胄。", "石鏡磨古詩，玉釵瀉寒溜。", "郊原遍紅紫，川谷成錦繡。", "玄猿叫老木，石乳滴嵌竇。", "寺建開平初，亭剏宣和後。", "客屨踏花香，僧衣卧雲縐。", "碧蘿暗雨意，綠陰靚春晝。", "高吟領景趣，玩物驚節候。", "晴箔收早蠶，烟蓑正初耨。", "暇日多勝游，嘉賓從賢守。", "歌聲振林木，妝影摇漣甃遊。", "鳥啼覺山靜，湍急和雲漱。", "清譚雜觴咏，騎竹喧童幼。", "烏絲掃奇句，碧筩汲春酎。", "千里嗟漫浪，一醉成邂逅。", "莫采西山薇，莫歌南山豆。", "滿泛一盎春，持介百年壽。", "萬壑天籟清，我琴不須奏。"]}