{"author": "釋紹曇", "period": "宋", "type": "诗", "title": "挑薺", "paragraphs": ["小奚挑薺携籃去，尋遍頹垣與荒圃。", "根染微黄怯曉霜，葉鋪嫩綠滋春雨。", "沙瓶鳴井𣂏寒泉，膏泥濯盡誇芳鮮。", "松風飋飋沸茶鼎，晴窗喚醒幽人眠。", "細嚼甘香凝齒頰，味與首陽薇不別。", "茆舍清貧樂未涯，搜吟況有梅梢月。", "五陵玉筯耽膏腴，豈知菜味天淵殊。", "茶罷筇枝發清興，山後山前行一轉。"]}