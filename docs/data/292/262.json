{"author": "周密", "period": "宋", "type": "诗", "title": "藏書示兒", "paragraphs": ["少年誦詩書，頗有稽古志。", "中焉得良師，講說擊蒙昧。", "步趨古聖賢，千載儼如對。", "豈惟收放心，中自有樂地。", "維持識綱常，討訪極根柢。", "同異辯堅白，委曲窮瑣細。", "精微究七略，獵涉到百類。", "近求事物間，遠探天人際。", "研朱極讎校，鉤玄謹書識。", "揚子喜問奇，中郎欣得異。", "源委本六經，上下獵衆智。", "雖爲吏坌汩，此事亦不置。", "矻矻常窮年，何敢嘆勞勩。", "初非事進取，蓋亦志平治。", "庶幾致吾君，不負學古意。", "豈期事大繆，分寸不可冀。", "或病元凱癖，或嘲孝先睡。", "亦惟殖鹵莽，何敢望穫刈。", "穮蔉當益勤，會見逢有歲。", "謏聞愧博識，鈍質無强記。", "少習日寖忘，瞠若殊有愧。", "夜行笑老學，雞跖不忍棄。", "正如蠹書魚，齕紙猶有味。", "千卷善和藏，萬籤鄴侯庋。", "心惟與口誦，尚欲見所未。", "辛勤三十年，正爾窺一二。", "波瀾浩如海，不可辯涯涘。", "要之自信篤，土炭各有嗜。", "勿以多岐亡，勿以半塗廢。", "孰云道甚遠，不息行可至。", "學問之所尊，尊在道與義。", "苟爲不能然，雖多亦奚謂。", "道之充諸身，如人有元氣。", "氣以實而剛，氣以弱而躓。", "浩然在存養，不可以力致。", "文辭乃枝葉，界限在義利。", "油然悟真筌，於此得良貴。", "立言吾豈敢，識字亦未易。", "我家有書種，謹守毋或墜。", "詩成付吾兒，永以詔來世。"]}