{"author": "釋紹曇", "period": "宋", "type": "诗", "title": "送林荆州歸蓬萊", "paragraphs": ["蓬萊山翁抱仙骨，穩跨長鯨遊八極。", "玉壺深貯海山雲，十載窮幽歸未得。", "年來骨蛻壺倒空，長鯨又化爲蒼龍。", "了無一物可依倚，卷舒出沒雲無蹤。", "而今返旆蓬萊去，直欲追尋赤松子。", "與渠擊碎大還丹，爲渠塞斷長生路。", "示之肘後符，佛魔歛袵龍蛇趨。", "授之不傳訣，珊瑚枝枝撐著月。", "阿呵呵，胸次風流知幾何，我分巖扃飽黄獨，佳音聽取到煙蘿。"]}