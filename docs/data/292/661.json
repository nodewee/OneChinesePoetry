{"author": "釋紹曇", "period": "宋", "type": "诗", "title": "舜侍者以拙自處請語爲警", "paragraphs": ["大地人求巧，子獨全其拙。", "喫飯倒把匙，刺眼翻著襪。", "只知困守株，不愁飛辯月。", "天真未解分，混沌一團鐵。", "抱璞尋鑪鎚，巧手難施設。", "朅來就拙玲瓏陰，氈拍板合無絃琴。", "摘楊黄花嗑然笑，樵童牧豎皆知音。", "豈不見稜道者，破七蒲團無縫罅。", "鬼窟翻身呼大差，卷起簾來見天下。", "又不見隆藏主，此是吾家睡虎子。", "氣肅西風牙爪露，千林掃跡無狐兔。", "須知巧自拙中出，巧拙到頭無處覓。", "無尋覓處知端的，急來與汝粗拳喫。"]}