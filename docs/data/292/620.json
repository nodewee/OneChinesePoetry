{"author": "釋紹曇", "period": "宋", "type": "诗", "title": "偈頌一百零二首  其八二", "paragraphs": ["以大圓覺，爲我伽藍。", "牛頭向北，馬頭向南。", "身心安居，平等性智。", "背負須彌，無息肩地。", "釋迦老子，不善用心，掘窖埋人，無一箇出頭得，只得短氣。", "瑞巖一衆，善惡不思，機智俱泯。", "青松白石，飽飯憨眠。", "成龍昇天，成蛇竄草，一絲毫羈絆他不得。", "鳳雛自有沖霄志，肯學鷦鷯戀一枝。"]}