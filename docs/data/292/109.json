{"author": "周密", "period": "宋", "type": "诗", "title": "遊繡谷以柳塘春水慢花塢夕陽遲分韻得水字", "paragraphs": ["維暮春之初，風日清以美。", "駕言清苕濱，行行問春事。", "居然得幽勝，去郭纔數里。", "亭臺護脩竹，橫橋带流水。", "高堂敞山椒，虛楹宜小倚。", "群山若米聚，孤塔如筆峙。", "枰棋列疇疃，培塿見城市。", "行舟類飄葉，遊人若移螘。", "始知宇宙大，眼豁意爲起。", "脩廊走秋蛇，蜿蜒徹山趾。", "遠近蒸紅霞，川谷成錦綺。", "東風寵芳草，新晴侈嘉蘤。", "天機巧繪寫，眼纈眩朱紫。", "躍然見春心，生意何可已。", "逶迤群玉林，青蒼森齒齒。", "詭然搴鯤鯨，巋然踞犀兕。", "幽深若可探，嶮絕疑無底。", "神鑱與鬼運，奇怪不可擬。", "元章見之拜，奇章見之喜。", "昌黎南山詩，品狀或可比。", "清漪泛芳藻，絕谷多幽芷。", "陰森蘚華滑，蒙茸薜蘿委。", "冥搜意逾遠，欲去棹還檥。", "何必天海涯，然後足奇詭。", "意會即我趣，何用分彼己。", "一笑成邂逅，百年聊爾耳。", "高吟雜清嘯，嘲謔忘汝爾。", "斯游興頗愜，已醉意未止。", "交盟寫青壁，泉石實聞此。", "永言敘幽懷，歲月聊以紀。"]}