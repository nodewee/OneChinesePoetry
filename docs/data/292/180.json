{"author": "周密", "period": "宋", "type": "诗", "title": "賦養拙園桐丘", "paragraphs": ["誅茅得奇賞，結石成岑崟。", "曲折行青蛇，只尺藏幽深。", "蘭風與桂露，芬郁雲崖陰。", "湖山不待招，秀色窺青林。", "怡顔一舒嘯，萬象供登臨。", "永歌逍遥遊，靜悅吾伊吟。", "榮枯驗草木，飛躍觀魚禽。", "老桐被天風，吹作太古音。", "何勞出庭戶，一笑會我心。", "居然悟天籟，毋事絃吾琴。"]}