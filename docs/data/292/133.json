{"author": "周密", "period": "宋", "type": "诗", "title": "遊冷泉次陳體忠二十韻", "paragraphs": ["地僻多清事，林深遠暑威。", "短橈浮曉漲，瘦策破烟霏。", "討勝穿雲嶠，尋幽入翠微。", "澗沙金作色，池水玉生肥。", "小立評詩板，遲留坐釣磯。", "洗苔題石壁，愛竹款山扉。", "訪古尋唐記，逃禪下梵幃。", "慮空流水凈，情懶片雲飛。", "遠壑風聲合，幽崖日影稀。", "峻攀時倚杖，野涉屢褰衣。", "桂子雙峯聳，薝香一徑崎。", "新蜩響清晝，孤鶴唳斜暉。", "古蔓虹千尺，靈杉翠十圍。", "壑雷晴亦雨，花露午方晞。", "松老飄殘粉，蘭芳遞暗菲。", "鳥鳴知自樂，猿下爲忘機。", "泉上亭尤古，山椒塔更巍。", "身閑發深省，心靜悟前非。", "何日辭塵鞅，終當脫世鞿。", "舊盟泉石在，我欲賦來歸。"]}