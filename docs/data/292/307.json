{"author": "周密", "period": "宋", "type": "诗", "title": "賦菊次吳竹窗韻", "paragraphs": ["西風入東籬，花事殊草草。", "幽葩發孤叢，未覺芳意少。", "誰云九秋冷，孰謂三徑小。", "粲粲黄金英，采采不盈抱。", "幽深秀霜傑，不許蜂蝶到。", "正色知者誰，尚絅無外襮。", "寒香正宜晚，何事嘆秋杪。", "不逐雨餘荒，但覺霜後好。", "一見爽入脾，三嗅清徹腦。", "細參花中禪，可以入道奧。", "人生百年內，能幾花前笑。", "昌黎似未悟，頗恨生不早。", "豈無春風妍，羞與紅紫校。", "萬物各有待，此理須自了。", "不作時世粧，不顧流俗誚。", "居然處於獨，耿介類有道。", "信乎抱脩潔，終勝自炫耀。", "雖云得時晚，未肯隨秋老。", "呼童謹培溉，勿使蓬藋撓。", "泛之亦堪醉，餐之亦堪飽。", "莫賦湘纍吟，澤畔顔色槁。", "持似斜川翁，聞此當絕倒。"]}