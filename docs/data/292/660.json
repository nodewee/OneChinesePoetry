{"author": "釋紹曇", "period": "宋", "type": "诗", "title": "聽烏檻角有感送衍上人歸鄉", "paragraphs": ["黄牛背上烏檻角，聲聲吹作村田樂。", "低入重淵高入雲，擬別宮商都是錯。", "斷煙明滅柘崗西，這嗚咿喚那嗚咿。", "天地豁空群動息，野花驚秀不萌枝。", "古今酬唱知何限，記得完全忘一半。", "木人巧弄沒絃琴，石女細呈氈柏板。", "年來節奏總輸君，聽徹無聲自返聞。", "一曲還鄉人錯聽，聚頭喚作梅花引。"]}