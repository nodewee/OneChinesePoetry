{"author": "周密", "period": "宋", "type": "诗", "title": "大滌洞天", "paragraphs": ["太虛灝氣浮空濛，烟霞九瑣蓬萊宮。", "崩騰雲木競奇險，澗芳野實紛青紅。", "何年斷鰲立天柱，古洞陰森白鴉舞。", "玉書寶劍不可尋，老蘚封崖滴玄乳。", "光芒靈氣干斗牛，遺丹葉下誰能求。", "黄精紫杞遍巖谷，玄霜夜搗聲幽幽。", "老蛟千年睡未足，癡涎吼雷噴飛瀑。", "陰風黑穴吹海腥，石虎當關橫地軸。", "是非萬古一笑嘅，神仙不死今安在。"]}