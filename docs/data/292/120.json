{"author": "周密", "period": "宋", "type": "诗", "title": "夏日同盟遊玉湖分韻得柳字", "paragraphs": ["澤國秋早凉，谿山喜招誘。", "扁舟以遨遊，嘉與同志友。", "菡萏池百弓，花竹園五畝。", "左映碧浪湖，右带浮玉阜。", "當年經鉏翁，依水開戶牖。", "游鱗習吾伊，飛鳥謝揮手。", "牙籤卷三萬，散漫今何有。", "斑斑屋壁間，僅見詩數首。", "萬事正如此，何以圖不朽。", "得喪類蕉鹿，功名等芻狗。", "古今聊復爾，紛華亦非久。", "人生匪金石，安得百年壽。", "矧余蒲柳姿，髮白慚老醜。", "蹣跚笑鱉跛，緩慢羞牛後。", "因循負壯圖，漫浪若聱叟。", "鷗盟倏焉聚，一笑夫豈偶。", "溪翁饋魚蟹，野老分蓮藕。", "高詠甫里篇，滿飲烏程酒。", "清狂君勿嗤，嵇阮未易不。", "蘋風送回橈，殘虹掛高柳。"]}