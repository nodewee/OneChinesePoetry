{"author": "釋紹曇", "period": "宋", "type": "诗", "title": "偈頌一百一十七首  其四○", "paragraphs": ["人從雪峰來，接得乳峰信。", "報道古磵寒泉，湧出千丈飛雪。", "推倒妙高臺，掀翻烏石嶺。", "松山土主冷地翻身，隠潭龍王夢中驚醒。", "郎忙抖擻精神，念一道離怖畏真言，南無三滿多，沒馱喃，唵部齡，唵齒齡。", "吽吽，急急如律令。", "三世諸佛立地聽，梵語華言難改正。"]}