{"author": "周密", "period": "宋", "type": "诗", "title": "記夢", "paragraphs": ["剛風吹翠冰，倒景浮玄樞。", "蕭臺萬八千，上有真仙居。", "冰綃絅清氣，寶笈龕瓊書。", "至人青瑶冠，風動雲霞裾。", "顧我一笑粲，勺以青琳腴。", "泠冷徹崑崙，肝鬲生明珠。", "玉童發清謠，引鶴開金鋪。", "授我碧露牋，字字如瓊琚。", "跽受九拜起，雲氣隨捲舒。", "靈文眩五色，奧語探皇初。", "青高不可極，玄晤常集虛。", "玉苗日茂茂，珠蕊春如如。", "天妙不費言，悟解超仙衢。", "飛樓入紫翠，笑語多天姝。", "馴龍耕玉田，小鳳扶金車。", "香滿十二簾，春動紅流蘇。", "脩欄瞰雲雨，黄道通清都。", "憶昔遊五城，十載纔須臾。", "正坐一念差，不覺秋塵汙。", "華池滌凡髓，重佩三元符。", "凜凜不可留，欲去還踟躕。", "仰天發長嘯，萬竅皆笙竽。", "約我更百年，來此騎鯨魚。"]}