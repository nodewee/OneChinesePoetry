{"author": "周密", "period": "宋", "type": "诗", "title": "泛舟", "paragraphs": ["老火濁不流，熱惱無可避。", "駕言清谿濱，濯纓稅塵轡。", "扁舟無定遊，放纜任其至。", "蕩槳三匯交，空明發清思。", "摘鮮得野實，釣水投香餌。", "碧筩注芳酒，湘匳薦新芰。", "主賓略酬酢，冷暖隨所嗜。", "須臾月輪上，煙水合空翠。", "清風真可人，意厚萬金施。", "露葉生輝光，水華多嫵媚。", "欲拍洪崖肩，欲挽湘君帔。", "雖無管絃樂，一洗世俗僞。", "清彈發鄰舸，暗攪潛虬睡。", "應作蜩蛙觀，亦足助幽致。", "豈惟家山樂，要是會心地。", "熱官豈辦此，未易輕擬議。", "我年未四十，齒髮已顦顇。", "往者不可追，來者何可覬。", "富貴難幸求，歲月不少置。", "於此貧賤中，此樂已不啻。", "鶴長與鳬短，造物正兒戲。", "功名類蟻夢，身世等萍寄。", "百年幾良晤，何暇計榮悴。", "縱有身後名，不博今夕醉。", "高歌未知曉，坐見斜河墜。", "謫仙宮錦舟，繼者僅一二。", "老坡赤壁游，始盡闡天閟。", "我後二百年，乃默契此意。", "會當歃斯盟，勿使等閑棄。", "高詠三百言，聊用諗同志。"]}