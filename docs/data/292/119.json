{"author": "周密", "period": "宋", "type": "诗", "title": "程儀父求石鼓文作歌贈之", "paragraphs": ["宣王東征獵岐下，頌美聲詩足雄詫。", "神模鬼劃不可名，斯冰後出何爲者。", "日皴雪剝三千年，絕無僅有爭流傳。", "龍鱗鳳咮敢求備，頌秦詛楚難參肩。", "退之倔强少假借，咄咄誇奇補風雅。", "逸詩闕史不可知，要爲吉日車攻亞。", "宣和內府輯衆珍，氈韜駝負填泥金。", "昆明夜半經劫火，六丁下取無由尋。", "醉翁集古一千卷，此碣居然膺首選。", "菖蒲土炭嗜不同，知味幾人嘗鼎臠。", "我生癖古亦太癡，訂音考義忘寒饑。", "君今迂緩尤可笑，不寶金帛求殘碑。", "感君此意何敢靳，妙處難言君自領。", "丈夫意氣當相期，會勒奇勳上鍾鼎。"]}