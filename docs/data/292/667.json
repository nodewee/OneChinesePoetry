{"author": "釋紹曇", "period": "宋", "type": "诗", "title": "煨芋", "paragraphs": ["山房不識春風面，地爐宿火煨紅軟。", "寒涕垂頤午夢醒，饑腸殷殷晴雷轉。", "霜猿剝啄啟巖扉，漏泄天香入翠微。", "霧幕烟籠收不得，等閑勾引白雲歸。", "破藤床上生涯足，和土和灰擘柔玉。", "放憨一飽萬緣空，口唱山歌手捫腹。", "可中真味與誰論，脯麟膾鳳徒腥羶。", "向使懶殘知有此，肯把虛名眩天子。"]}