{"author": "周密", "period": "宋", "type": "诗", "title": "愚隠適興", "paragraphs": ["錦雲照空明，蒼烟貯閑靜。", "中有曲曲廊，幽眇入詩境。", "小山懸秋香，澄淵度雲影。", "流觴有古意，坐久苔石冷。", "展我架上書，萬卷牙籤整。", "撫我膝上琴，坐覺白日永。", "升高得孤嶠，汲古有甘井。", "居然謝囂𡏖，宛若處幽屏。", "豈惟寄遊息，端可事修省。", "何當佳月夕，來此步清景。", "此趣非言傳，真樂當自領。", "野語質不華，聊以寓微警。"]}