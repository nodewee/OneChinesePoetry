{"author": "周密", "period": "宋", "type": "诗", "title": "春晴散策", "paragraphs": ["閉門十日雨，芳塵作泥淖。", "晚窗見晴霞，恍如夢初覺。", "平生野放意，山水乃所樂。", "駕言出幽尋，風前放輕棹。", "千峰沐新翠，仍着微雲罩。", "紅碧達勾萌，剸裁出天巧。", "閒知物情適，靜覺生意閙。", "一鳥啼芳陰，悠然識春貌。", "俛仰成古今，人生多踸踔。", "要當了此理，外物非所撓。", "醉中歌長歌，萬事不足校。"]}