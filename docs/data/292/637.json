{"author": "釋紹曇", "period": "宋", "type": "诗", "title": "偈頌一百零二首  其九九", "paragraphs": ["瑞巖徹骨窮，最苦冤憎會。", "厨無糝聚蠅，將何物分歲。", "擬烹露地牛，催納筋角反爲憂。", "擬取鳳凰髓，傷損太平祥瑞氣。", "擬吞栗棘蓬，塞斷咽喉氣不通。", "擬包鐵酸餡，欠紫絲頭難措辦。", "不如據見定，隨家豐儉。", "泉𣂏聖井，盤簇靈芝，鱠縷綠雲，餠翻剪月，飯後更煎茶一盞。"]}