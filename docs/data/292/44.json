{"author": "周密", "period": "宋", "type": "诗", "title": "沈仁可惠看燈蟹", "paragraphs": ["君不見天上妖蟆食天目，怪語空號玉川客。", "萬古何傷明月明，可笑妖蟆終受磔。", "又不見人間癡蝶掩夜燈，焦頭爛額恃己能。", "烹煎不免取奇禍，虧蔽徒取人之憎。", "二蟲何知乃至此，飛走不能逃一死。", "附炎觸熱正可憐，喘殺人間褦襶子。", "草泥夜黑溪火明，挺矛衷甲方橫行。", "舉烽止博褒姒笑，投穽何異長平坑。", "我憐公子本無罪，人之不仁非自致。", "便爲移封到酒泉，喚取麴生同一醉。"]}