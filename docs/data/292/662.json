{"author": "釋紹曇", "period": "宋", "type": "诗", "title": "日本國光禪人旋鄉求語", "paragraphs": ["大唐國，日本國，臨風放出遼天鶻。", "不隔重溟見得親，依然却被重溟隔。", "光禪拚不顧渾身，咬定牙關力訪尋。", "白浪堆頭航一葦，普通年遠只如今。", "焚香扣我西來旨，三十烏藤敲出髓。", "非佛非物亦非心，擬議白雲千萬里。", "結成不共戴天冤，怒氣蒸雲走出門。", "這回必要討分曉，歸問阿爺隆長老。"]}