{"author": "釋居簡", "period": "宋", "type": "诗", "title": "書米元暉寫蘇黄秦贈元章詩卷後", "paragraphs": ["南宮逸蹟直欲飛，元祐諸老嘗品題。", "新生之犢未易控，仲由未見孔子時。", "紹興天子紆宸思，詔寫前朝斷碑字。", "縝密中藏軒豁意，鄉黨篇中見孔子。", "坡仙滑稽肆吟謔，獨與黄秦細商畧。", "平原太守錐畫沙，柳家新樣元和脚。", "顔筋柳骨人不知，有子夜半親傳衣。", "換鵝風味超凡調，換羊更索坡仙笑。"]}