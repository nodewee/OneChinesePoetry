{"author": "龔日章", "period": "宋", "type": "诗", "title": "次林千之贈水簾洞黄秀才韵", "paragraphs": ["攀蘿訪山扉，極目窮海表。", "峯疑廬山高，巖若盤谷杳。", "藥臼歷窮凹，石樓迫天小。", "水簾雲頂飛，丹葉天涯渺。", "古峒匝蝴蝶，閑庭喧百鳥。", "誦聲雜石溜，炊烟出林杪。", "藜燭雖未輝，翠屏自環繞。", "內樂屏紛華，天機蔑膠擾。", "虀鹽比膏粱，所得孰多少。", "會須携竹爐，一鳴聽鷄曉。"]}