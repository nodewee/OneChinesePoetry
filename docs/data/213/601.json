{"author": "釋居簡", "period": "宋", "type": "诗", "title": "强齋高使君金書諸經贊", "paragraphs": ["淀藍蘸楮，屑金作字。", "去字與楮，經果何似。", "曰此諸經，即楮與金。", "續父厥志，寫佛語心。", "惟佛語心，粵如父志。", "一點畫中，具無量義。", "字可悉數，義則無量。", "欲了其源，冥去來相。", "强齋大士，年八十餘。", "目如心明，作蠅頭書。", "於一蠅頭，分可爲二。", "塵毛太華，弗巨弗細。", "佛神力故，初不作難。", "是故北磵，作如是觀。"]}