{"author": "釋居簡", "period": "宋", "type": "诗", "title": "送王侍郎改除二首  其一", "paragraphs": ["闔閭春秋城，風煙俟時振。", "乾坤不改色，民物見天定。", "因仍古道漓，靡然隨俗移。", "中流屹頹瀾，萬派皆東之。", "沈機靜弗譁，澄湛物斯格。", "和煦生點點，陽春蘇頟頟。", "翩翩不容駐，宣化思盟主。", "問之何因爾，去留有常數。", "真宰知何心，惜閑如惜金。", "天慳不容破，破不爲佞壬。", "我知真宰心，暫適滄洲趣。", "恐此復偶然，還須濟川具。"]}