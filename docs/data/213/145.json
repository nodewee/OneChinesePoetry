{"author": "釋居簡", "period": "宋", "type": "诗", "title": "謝喬丞相", "paragraphs": ["神樞卓絕當環中，物物虛應無終窮。", "華風一點妙埏埴，精神千里看折衝。", "判然經濟歸詳鍊，有若星光繞檀篆。", "崎嶇詰曲到無餘，冷地靜分千緒亂。", "空山觸蠻亦云慘，山鬼陸梁僧䫲頷。", "施及無求益見真，惠當適用偏多感。", "千古拓提成再造，百粉直慙酬不了。", "垣傍紫微何處祝，道場山頂何山麓。"]}