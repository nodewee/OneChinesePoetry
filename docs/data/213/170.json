{"author": "釋居簡", "period": "宋", "type": "诗", "title": "送琦後堂住薦福", "paragraphs": ["錦屏之英老大隋，孤芳寄林非所宜。", "南堂特榻越常軌，東山陷虎藏深機。", "稽山之琦後來秀，倔强不落古人後。", "後堂新破北山荒，奪食驅耕誇敏手。", "古已往矣不可覓，胡爲區區蹈陳跡。", "衲僧懷袖捲風雲，何地不容轟霹靂。", "吾常學古不學今，確持讜直甘陸沈。", "顧影自立時自箴，舍公其誰知此心。", "公今老牯群中去，轉位回機頭角露。", "所存匪石不可移，萬里驍騰在初步。"]}