{"author": "釋居簡", "period": "宋", "type": "诗", "title": "趙大卿歸自四明", "paragraphs": ["玉輪碾秋旻，一印印百川。", "分光落涇渭，湛染尤澄鮮。", "素魄當清流，似喜清流賢。", "冰澌鑑伊洛，支脈逮澗瀍。", "悠悠涵萬象，冏冏洞九淵。", "可照濁水源，豈異投漪漣。", "涇也自由渾，月也虧仍圜。", "各不改故常，亦復無黨偏。", "不知夫如何，竟爲渾者獧。", "天高杳難問，此理何時宣。"]}