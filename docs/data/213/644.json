{"author": "柯夢得", "period": "宋", "type": "诗", "title": "方公祠堂迎送神曲", "paragraphs": ["思公不見兮我心愁，渺八荒兮遠遊。", "嚴祀事兮歲修，幾來下兮淹留，勤恤祈天兮惠澤周。", "如父母兮子孫謀，非公休我兮我何以休，誰知公心兮不獨桂人是憂。", "蘅杜兮薦羞，桂醑兮芬浮。", "臨饗兮誰酢酬，胥樂兮和氣流。", "是感是慕兮無昭幽，惠我桂人兮百千秋。", "菲薦畢陳兮歆斯鑒斯，歌鼓方洽兮送歌繼之。", "擁翠雲兮祥風馳，乘霧轂兮揚桂旗。", "秀峙兮瑩澌，可游兮可嬉。", "來何從兮去莫追，悵望不及兮天一涯。", "化災沴兮景貺綏，願倏爾兮祀事孔時。"]}