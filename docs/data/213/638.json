{"author": "林夔孫", "period": "宋", "type": "诗", "title": "資聖寺", "paragraphs": ["華峰跨蒼穹，下有雲一壑。", "翬飛二百秋，蜂巢幾千落。", "靈泉際空留，宿霧臨除薄。", "山呈萬古姿，竹隕六月籜。", "當年有賢令，神交契冥漠。", "懷哉精魄歸，永矣香火託。", "至今書壁間，讀者爲嗟愕。", "好事繼前志，刳巖成此閣。", "仰看斗插椽，俯聽泉入鐸。", "晤言千載心，英氣凜欲作。", "西崖望蒙頂，躋攀計已昨。", "忽聞良友同，共寫襟期樂。", "遐登破嶸屼，幽討待綽約。", "磅礴富蒸鬰，陰衣茫紛錯。", "再拜五華君，許蒞他日約。", "霜威凈餘氛，晴宇洞寥廓。"]}