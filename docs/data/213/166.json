{"author": "釋居簡", "period": "宋", "type": "诗", "title": "空東山忌日", "paragraphs": ["笑別金鑾歸玉几，鰻井無風波浪起。", "中興天子紫泥新，老牛特地重穿鼻。", "風雲騰踏慶三朝，端自靈山同受記。", "龍湫坐斷最高峰，聖諦提持第一義。", "儂家虀甕深無底，炎炎毒氣難迴避。", "瓠落有容無滴水，無限英靈都浸死。", "有時却作死馬醫，絕後再甦知幾幾。", "忽聞拂袖下層翠，江上截流航一葦。", "一箇閑人天地間，邁古超今誰敢擬。", "浮圖影裏舊經行，祖禰餘殃今未已。", "更運深慈等大千，毒種綿綿亦如是。"]}