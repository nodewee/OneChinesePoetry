{"author": "游九功", "period": "宋", "type": "诗", "title": "題魏醇父菊莊", "paragraphs": ["東籬采采人歸來，長歌三嗔書生老。", "子方青春志紫霄，種菊幽探計何早。", "一枝可愛况千叢，想應苦吟被花惱。", "西風浩然天池秋，白露霏空下百草。", "此時此花抱幽貞，寧衒世間顔色好。", "日斜寒照萼明韡，霜輕浄澈香遠到。", "淡焉見謂山澤癯，淵乎我愛其似道。", "荒畦野逕尤愜性，何似移根伴枯槁。", "雖知晚節亦何用，爲制頹齡聊自保。"]}