{"author": "釋居簡", "period": "宋", "type": "诗", "title": "雲錦", "paragraphs": ["十丈花如織，酣酣拓具區。", "新於機上落，勻似鏡中鋪。", "容與翠綃幌，渥丹鉛粉膚。", "越溪霞湛染，楚夢玉敷腴。", "隋棹新帆遠，吳宮小隊殊。", "綠欹檠雨蓋，碧間褭風蒲。", "勺月清秋冷，生凉暑晝蘇。", "天孫旌浦溆，水帝展屠蘇。", "紅白香無別，明光影可𣂏。", "蛻塵古君子，具體小西湖。", "彷象雖曾賦，形容似按圖。", "奚囊如可製，闊剪貯陶珠。"]}