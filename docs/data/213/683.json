{"author": "趙希㯝", "period": "宋", "type": "诗", "title": "天屋歌爲盧洪賦", "paragraphs": ["霞扃雲牖高窿穹，八荒四野垂簾櫳。", "羲璘勃窣行西東，茫茫塵世如飛蓬。", "玉川公子乘清風，飄然據作吟詩宮。", "穿心出脅千萬語，叫開閶闔驚蒼龍。", "銀河瀉入北斗柄，醉來擲下琉璃鍾。", "仙人王喬作鄰伍，馮軒共笑噓長虹。", "旌陽拔宅想亦在，千年萬歲都洪濛。", "君不見阿房結綺今何許，劫灰一丈漫秋雨。"]}