{"author": "游九功", "period": "宋", "type": "诗", "title": "答黄叔暘", "paragraphs": ["冥鴻倦雲飛，歛翼退遵渚。", "秋蟲感時至，自野來在宇。", "老我久合歸，溪山况延佇。", "俯此沙水清，面被烟塵聚。", "龍斷既衝衝，瀾倒亦訏訏。", "豈無砥中立，而不改風雨。", "忽忻遠寄聲，秀句盈章吐。", "燦爛炯寒芒，晴空見冰柱。", "頗聞詞場筆，漫焉葉如土。", "黄粱枕上過，得之亦不處。", "獨行固不移，猶在審去取。"]}