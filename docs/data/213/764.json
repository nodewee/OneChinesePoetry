{"author": "趙彥假", "period": "宋", "type": "诗", "title": "翠蛟亭和鞏栗齋韻", "paragraphs": ["天下名洞天，有山必有水。", "餘杭山水窟，神仙所棲止。", "仙人乘雲去，玉蛟留潭底。", "至今雷雨夕，蛟睡時驚起。", "爪劈巖石裂，石罅滴乳髓。", "涓涓泉流出，半垂白鳳尾。", "風來琴筑響，月照纓絡侈。", "曲折納深池，徹底清且泚。", "築亭當澗衝，木石相表裏。", "翠壁潤含烟，層峯去天咫。", "道人幻出奇，指顧猶未已。", "忽驅蛟走鬭，瞬息八百里。", "怒氣挾奔霆，草木爲披靡。", "兒童驚震掉，面若槁灰死。", "達人本大觀，談笑自隠几。", "須臾羣動息，靜坐窮物理。", "水石本無心，相激一至此。"]}