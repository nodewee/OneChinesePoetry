{"author": "張淏", "period": "宋", "type": "诗", "title": "爲侍郎徐公邦憲賦", "paragraphs": ["五花麟駒籋飛雲，鳴珂敲月曙色分。", "晨光炯炯照玉勒，華風熠熠生衡門。", "磊磊落落萬人英，氣射斗牛貫九精。", "筆扛龍文百斛鼎，鯨呿鼇擲風雨驚。", "英辭琳瑯潤金石，寒芒正色如明星。", "淫哇亂雅快一掃，英莖韶濩重鏗鍧。", "質高器大聲必廣，古來才士豈虛名。", "我嗟壯歲困五窮，終年齪齪文字中。", "絕編壞簡徒自苦，炊沙鏤水初何功。", "志高意廣材不足，奴輩豈特笑孔融。", "龍潛蚖肆亦物理，草廬未必非英雄。", "天生我材必有用，誰能便與朽腐同。", "願得側翅附鴻鵠，追風掣電凌太空。"]}