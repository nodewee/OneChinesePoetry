{"author": "釋居簡", "period": "宋", "type": "诗", "title": "十六夜月", "paragraphs": ["今宵較些子，猶自勝閑時。", "圓缺有常守，陰晴無定期。", "伊人紛好惡，嫌鏡改妍媸。", "玉臼藥長在，霜蟾家不移。", "金波仍眩轉，掌露儘華滋。", "連璧何妨晚，修輪莫問遲。", "纔逢桂殿冷，便結庾樓知。", "十事九違意，浮生幾展眉。", "淵明十日菊，蘇子一聯詩。", "不是心如月，安知月不虧。"]}