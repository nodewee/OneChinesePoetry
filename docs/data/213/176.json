{"author": "釋居簡", "period": "宋", "type": "诗", "title": "寄西禪驥無稱", "paragraphs": ["凌霄峰頂三年別，信亦不通書不達。", "怡山素約已休論，更欲染雲歌一鉢。", "鷦鷯一枝在林杪，三穴空嗟秋兔狡。", "况復疎慵與世乖，乘流却把烏藤拗。", "隨流入流眼卓朔，胸中涇渭元清濁。", "曲爲今時一線通，老鼠何妨入牛角。", "無限旁觀皆罔措，它家自有通霄路。", "此理明明說向誰，笑倒無稱老禪虎。"]}