{"author": "釋居簡", "period": "宋", "type": "诗", "title": "二桃殺三士贊", "paragraphs": ["大匠不棄櫟社之木，良醫不遺烏喙之毒。", "務急吾用，不一而足。", "苟適其時，雖棄必錄。", "方其用時，有正有奇。", "顛兮吾扶，危兮吾持。", "相道巍巍，二氏似之。", "哂乃齊相，曾不爾思。", "夫三子者，謬以力勝。", "勝力以德，孰敢不敬。", "徒喪厥德，以致其命。", "一念之忍，桃乃其穽。", "欲濟緩急，圖任媕娿。", "爪牙不銛，其如之何。", "盍觀相如，伸秦屈頗。", "隠然長城，無庸干戈。"]}