{"author": "釋居簡", "period": "宋", "type": "诗", "title": "題丘使君竹坡", "paragraphs": ["人間苦炎熱，君家窗戶凉。", "人間苦埃壒，君家如瀟湘。", "入門洞真趣，繞戶皆篔簹。", "華月篩碎金，鮮風戛叢琅。", "初疑低地碧，忽觀拂雲長。", "不倚見特立，側挺終弗僵。", "弗延醉名流，只著雛鳳凰。", "奇草時自芬，幽蘭時自芳。", "歌鳥時自新，風玉時自鏘。", "枯榆與老柳，莫蔓夫子牆。", "牆固不在高，賜也不足方。", "市聲辟三舍，苔痕寬一方。", "衡斜露頭角，扶疎嚴奧堂。", "凉薰入冰弦，古軫橫石床。", "悠然於此時，物我各兩忘。", "孰辨桀與跖，更說羲與皇。", "無人不種花，長恐負艷陽。", "我則異於是，無復相較量。", "藏春在懷袖，不使蜂蝶狂。", "願結虛心友，晚節同蒼蒼。"]}