{"author": "釋居簡", "period": "宋", "type": "诗", "title": "趙郡王施鬬綵法被薦女因爲說偈", "paragraphs": ["倚福修慧，深丹濃翠。", "倚慧修福，砌錦層縠。", "福慧兩全，衆彩明鮮。", "紫不亂朱，縞不礙玄。", "惟茜惟碧，參鱗差翼。", "空王座上，一片如織。", "善哉命婦，巧思精究。", "勸化諸女，如出一手。", "惟此命婦，諸善女人。", "於壽域中，克康克寧。", "女子有行，歸寧母家。", "載殞淑身，發明心花。"]}