{"author": "杜去輕", "period": "宋", "type": "诗", "title": "香入雲亭爲高子章賦", "paragraphs": ["山麓有庭存古意，不種凡花惟種桂。", "苔封蘚剝迸鱗皴，雪勁霜頑聳蒼翠。", "栽培豈解一日成，愛惜至今尤不易。", "來人不必問典型，對此儼然前輩是。", "樹前翁仲不可求，樹下子孫能幾世。", "子孫立足滿庭除，前人於此見心事。", "近年喬木幾家存，是中林壑何陰翳。", "前人種樹愛讀書，種時已喻書中義。", "後人讀書念前人，對樹類能歌蔽芾。", "八月九日秋風高，金丹變化乘飄飄。", "朝元顧祖歸寒殿，仙香直入干雲霄。", "老兔癡蟾開鼻孔，奏徹虛皇應得寵。", "虛皇錫賫萬瓊瑶，賞君愛護月中種。"]}