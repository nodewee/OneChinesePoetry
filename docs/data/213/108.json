{"author": "釋居簡", "period": "宋", "type": "诗", "title": "謁趙倉使二十一韻", "paragraphs": ["昔分淮東天，河海幸潜濟。", "悠悠不知遠，僅一衣带水。", "今茲一道惠，列城洞明偉。", "可望不可及，弱水三萬里。", "山林日深窅，踸踔坎井底。", "勇聞譽盛德，半屬天下士。", "古調振騷雅，時樣列駢儷。", "苦語雜頌詠，惡石必先耆。", "在御必驍騰，在治必精美。", "謹於千慮失，詎忍一得棄。", "谽呀浩如海，就下拓涯涘。", "朝夕不知了，莫測方寸地。", "老我不足爲，把茅冷雲際。", "樓欠元龍卧，門尋子雲倚。", "小振伽梨肩，載整蒙茸刺。", "高視藐豪放，細意問奇字。", "倚門勿麾之，我欲見君子。", "况夫君子鄉，疇曩屢游止。", "蓋代品題手，聲光動天地。", "公乎皆雋髦，願聽星辰履。", "大雅儻可作，鄭衛頼一洗。"]}