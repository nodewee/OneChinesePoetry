{"author": "趙希㯝", "period": "宋", "type": "诗", "title": "次韻李鶴田德真寄遠", "paragraphs": ["長安日下浮雲生，故人久作西南行。", "漚邊兩載音訊絕，鬢絲應與秋風爭。", "蒼苔冉冉荒茅屋，愁來忍把離騷讀。", "驚鴻剛自墮邊聲，碧嶂那堪遮遠目。", "青雲高處期翱翔，去人歲月今堂堂。", "吳鈎拂拭霜雪冷，龍光飛躍秋天長。", "思君一夜離心折，東樓又送無情月。"]}