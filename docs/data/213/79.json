{"author": "釋居簡", "period": "宋", "type": "诗", "title": "趙憲使席上", "paragraphs": ["鄉來踏雪旴水濱，雪雲貼水一樣清。", "老玉堂仙在江上，玉色照耀梅花明。", "亦有過庭一雙玉，翠鸞矯矯停梧竹。", "乃翁事業在太史，天遺塤箎響相續。", "淛江以西秋雨餘，一道十九幾爲魚。", "懸金併日相喣濡，官憂輸賦私憂租。", "鮮明綉衣霄漢立，終日講明荒政急。", "只今人命在盆底，猶解倒懸端不啻。"]}