{"author": "釋居簡", "period": "宋", "type": "诗", "title": "善權修造訖事", "paragraphs": ["林表煥丹碧，化出一段奇。", "鄉者未始見，今也其誰爲。", "金錫來自閩，萍跡纔止茲。", "跨門懷往昔，視篆恢宏規。", "所立志先定，志定山弗移。", "苦心忘艱勤，佇思常委蛇。", "複道行半天，雲影低四垂。", "叢玉坐上天，白花水中坻。", "兩忘深且高，旁列崇與卑。", "天人既交際，物我咸熙怡。", "殿以舍空王，空王顰兩眉。", "長恐屋打頭，東拄西防墮。", "稜層加峭峙，柱礎奠仄欹。", "彫零古象設，一一皆新之。", "瑣屑與滅裂，整頓靡孑遺。", "凄凉佛前燈，蘭膏添滿而。", "明光號無盡，安知無盡時。", "咨爾北山密，爾吾無學兒。", "曷如然此燈，千花開不萎。", "鬰密暝雲蔽，浩蕩剛風吹。", "剛風吹不滅，相配天陽熙。"]}