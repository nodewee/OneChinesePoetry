{"author": "釋居簡", "period": "宋", "type": "诗", "title": "慈感圭老請贊無量壽像", "paragraphs": ["十方取土，曰清泰城。", "又曰極樂，與苦濁鄰。", "厭苦知樂，不毫忽間。", "一念勇往，即念而瞷。", "惟憶惟念，匪疾匪遲。", "憶而不忘，念茲在茲。", "如求亡子，如喪考妣。", "如疢需石，如渴需水。", "以如是故，曾何遠人。", "人人亡羊，入生死輪。", "法法惟心，心亦非心。", "鄭衛嘈雜，水鳥樹林。", "悠悠漸修，頟頟闡提。", "同攝罔遺，妙在不疑。", "疑則疑城，日劫倍蓰。", "東隅既失，桑榆可冀。", "粵若二仲，達圓頓機。", "路壅般舟，手自剪夷。", "池栽芬陁，社結名勝。", "一十有八，是修是証。", "天台嗣響，的傳自衡。", "和者如雲，調高倡宏。", "六朝逮今，衣冠緇褐。", "愚夫愚婦，爰同此筏。", "哂乃二瓠，載沉載浮。", "即窒即海，善柳柳州。", "見月因摽，執指成咎。", "舍有相佛，觀無量壽。"]}