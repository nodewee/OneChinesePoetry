{"author": "劉宰", "period": "宋", "type": "诗", "title": "昭君曲", "paragraphs": ["朝日曜兮春花，玉壺炯兮清冰。", "耿余心兮不欺，付妍醜兮丹青。", "君王兮宵衣，壯士悲歌兮戰死。", "豈余身兮憚殃，抗風沙兮萬里。", "崔嵬兮增城，璀燦兮昭陽。", "羌末路兮多艱，幸朕時之不當。", "氊裘兮娛嬉，穹廬兮容與。", "怨羣胡兮我欺，諗九天兮誰許。", "南風兮徐來，掩涕兮無語。", "四十五十兮無家，抑有慚兮夔女。"]}