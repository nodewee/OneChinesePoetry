{"author": "釋居簡", "period": "宋", "type": "诗", "title": "送王侍郎改除二首  其二", "paragraphs": ["泉石豈不好，老我泉石心。", "可無鷦鷯枝，來傍威鳳林。", "鳳兮千仞翔，覽德斯下臨。", "青冥叢玉霄，洞視潜伏深。", "槍榆六月息，共聽朝陽吟。", "梧桐生朝陽，老榦垂層陰。", "夕靄聯晨霏，凉入薰風琴。", "扣弦借清商，千里秋沈沈。", "鄉來嘲哳聲，不復沸釜鬵。", "卷舌絕音響，泯默如病瘖。", "采羽仍嚶嚶，善類還愔愔。", "醴泉與竹實，報效杳莫尋。", "且復事頌禱，聳德齊巍岑。", "詞藻苦羞澀，戛擊非球琳。", "佇爲王者瑞，九成儀韶音。"]}