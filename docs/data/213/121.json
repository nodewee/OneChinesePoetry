{"author": "釋居簡", "period": "宋", "type": "诗", "title": "中秋月", "paragraphs": ["月是尋常月，云胡迥鮮潔。", "老火日就灺，盡掃群陰屑。", "三萬頃天秋作底，連天灝氣清如水。", "金波炫轉光流澌，團團曷若初學眉。", "玉虹跨水腰百圍，翩然飛佩湖雲低。", "尺箠緩把單于笞，且復鞭虹隨月飛。", "月中先枝少年日，老蟾老兔曾相識。", "鏡裏功名兩鬢青，却碾冰輪洞八紘。"]}