{"author": "李洞", "period": "唐", "type": "诗", "title": "投獻吏部張侍郎十韻", "paragraphs": ["苔染馬蹄青，何曾似在城。", "不於僧院宿，多傍御溝行。", "隱岫侵巴疊，租田帶渭平。", "肩囊尋省寺，袖軸徧公卿。", "夢入連濤郡，書來積雪營。", "淚隨邊雁墮，魂逐夜蟬驚。", "發憤巡江塔，無眠數縣更。", "玄都一病客，興善幾回鶯。", "貢藝披沙細，酬恩戴嶽輕。", "心期公子念，滴酒在雕楹。"]}