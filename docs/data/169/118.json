{"author": "徐夤", "period": "唐", "type": "诗", "title": "尚書命題瓦硯", "paragraphs": ["遠向端溪得，皆因郢匠成。", "鑿山青靄斷，琢石紫花輕。", "散墨松香起，濡毫藻句清。", "入臺知價重，著匣恐塵生。", "守黑還全器，臨池早著名。", "春闈攜就處，軍幕載將行。", "不獨雄文陣，兼能助筆耕。", "莫嫌涓滴潤，深染古今情。", "洗處無瑕玷，添時識滿盈。", "蘭亭如見用，敲戛有金聲。"]}