{"author": "李洞", "period": "唐", "type": "诗", "title": "秋宿梓州牛頭寺", "paragraphs": ["月去簷三尺，川雲入寺樓。", "靈山頓離衆，列宿不多稠。", "篆字焚初缺，翻經誦若流。", "窗閑二江冷，簾卷半空秋。", "詔散松梢別，棊終竹節收。", "靜增雙闕念，高並五翁遊。", "鶴夢生紅日，雲閑鎖梓州。", "望空工部眼，搔亂廣文頭。", "石室僧調馬，銀河客問牛。", "曉樓歸下界，大地一浮漚。"]}