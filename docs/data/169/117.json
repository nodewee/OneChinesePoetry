{"author": "徐夤", "period": "唐", "type": "诗", "title": "依御史溫飛卿華清宮二十二韻", "paragraphs": ["地靈蒸水暖，天氣待宸遊。", "嶽拱蓮花秀，峯高玉蘂秋。", "朝元雕翠閣，乞巧繡瓊樓。", "碧海供驪嶺，黃金絡馬頭。", "五王更入帳，七貴迭封侯。", "夕雨鳴鴛瓦，朝陽曄柘裘。", "伊臯爭負鼎，舜禹讓垂旒。", "墮珥閑應拾，遺釵醉不收。", "飛煙籠劍戟，殘月照旌斿。", "履朔求衣早，臨陽解佩羞。", "宮詞裁錦段，御筆落銀鉤。", "帝里新豐縣，長安舊雍州。", "雪衣傳貝葉，蟬鬢插山榴。", "對景瞻瑤兔，昇天駕綵虬。", "丹書陳北虜，玄甲擐犀牛。", "聖誥多屯否，生靈少怨尤。", "穹旻當有輔，帷幄豈無籌。", "鳳態傷紅豔，鸞輿緩紫騮。", "樹名端正在，人欲夢魂休。", "讖語山旁鬼，塵銷隴畔丘。", "重來芳草恨，往事落花愁。", "五十年鴻業，東憑渭水流。"]}