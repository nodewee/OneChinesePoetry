{"author": "李洞", "period": "唐", "type": "诗", "title": "感知上刑部鄭侍郎", "paragraphs": ["寄掩白雲司，蜀都高臥時。", "鄰僧照寒竹，宿鳥動秋池。", "帝誦嘉蓮表，人吟寶劒詩。", "石渠流月斷，畫角截江吹。", "閑出黃金勒，前飛白鷺鶿。", "公心外國說，重望兩朝推。", "靜蘚斜圭影，孤窗響錫枝。", "興幽松雪見，心苦硯冰知。", "緣杖蟲聲切，過門馬足遲。", "漏殘終卷讀，日下大名垂。", "平磧容鵰上，仙山許狖窺。", "數聯金口出，死免愧丘爲。"]}