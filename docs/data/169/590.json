{"author": "裴說", "period": "唐", "type": "诗", "title": "聞砧", "paragraphs": ["深閨乍冷鑑開篋，玉筯微微濕紅頰。", "一陣霜風殺柳條，濃煙半夜成黃葉。", "垂垂白練明如雪，獨下閑堦轉淒切。", "祗知抱杵搗秋砧，不覺高樓已無月。", "時聞寒雁聲相喚，紗窓只有燈相伴。", "幾展齊紈又嬾裁，離腸恐逐金刀斷。", "細想儀形執牙尺，回刀剪破澄江色。", "愁捻銀鍼信手縫，惆悵無人試寬窄。", "時時舉袖勻紅淚，紅牋謾有千行字。", "書中不盡心中事，一片慇懃寄邊使。"]}