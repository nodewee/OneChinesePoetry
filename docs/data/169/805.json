{"author": "李洞", "period": "唐", "type": "诗", "title": "冬日送涼州刺史", "paragraphs": ["寵餞西門外，雙旌出漢陵。", "未辭金殿日，已夢雪山燈。", "地遠終峰盡，天寒朔氣凝。", "新年行已到，舊典聽難勝。", "吏掃盤雕影，人遮散馬乘。", "移軍駝馱角，下塞掾河冰。", "獵近崑崙獸，吟招磧石僧。", "重輸右藏實，方見左車能。", "兵聚邊風急，城寬夜月澄。", "連營煙火嶺，望詔幾迴登。"]}