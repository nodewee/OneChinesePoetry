{"author": "李洞", "period": "唐", "type": "诗", "title": "和知己赴任華州", "paragraphs": ["東門罷相郡，此拜動京華。", "落日開宵印，初燈見早麻。", "鶴身紅斾拂，仙掌白雲遮。", "塞色侵三縣，河聲聒兩衙。", "松根醒客酒，蓮座隱僧家。", "一道帆飛直，中筵嶽影斜。", "書名尋雪石，澄鼎露金沙。", "鎖合眠關吏，杯寒啄廟鴉。", "分臺話嵩洛，賽雨戀煙霞。", "樹谷期招隱，吟詩煮栢茶。"]}