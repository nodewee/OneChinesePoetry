{"author": "裴諧", "period": "唐", "type": "诗", "title": "觀修處士畫桃花圖歌", "paragraphs": ["一從天寶王維死，于今始遇修夫子。", "能向鮫綃四幅中，丹青暗與春爭工。", "勾芒若見應羞殺，暈綠勻紅漸分別。", "堪憐彩筆似東風，一朵一枝隨手發。", "燕支乍溼如含露，引得嬌鶯癡不去。", "多少遊蜂盡日飛，看遍花心求入處。", "工夫妙麗實奇絕，似對韶光好時節。", "偏宜留著待深冬，鋪向樓前殛霜雪。"]}