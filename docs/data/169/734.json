{"author": "李洞", "period": "唐", "type": "诗", "title": "題咸陽樓", "paragraphs": ["晚亞古城門，憑高黯客魂。", "塞侵秦舊國，河浸漢荒村。", "客路颺書燼，人家帶水痕。", "獵頻虛塚穴，耕苦露松根。", "牆外峰黏漢，冰中日晃原。", "斷碑移作砌，廣第灌成園。", "北馬疑眠磧，南人憶釣湓。", "橋閑野鹿過，街靜禁鴉翻。", "灘鼓城隍動，雲衝太白昏。", "標衣多呂裔，荷鍤或劉孫。", "弔問難知主，登攀強滴罇。", "不能扶壯勢，冠劒惜乾坤。"]}