{"author": "張爲", "period": "唐", "type": "诗", "title": "秋醉歌", "paragraphs": ["金風颯已起，還是招漁翁。", "攜酒天姥岑，自彈嶧陽桐。", "脫却登山履，赤脚翹青筇。", "泉聲掃殘暑，猨臂攀長松。", "翠微泛罇綠，苔蘚分煙紅。", "造化處術內，相對數壺空。", "醉眠嶺上草，不覺夜露濃。", "一夢到天曉，始覺一醉中。", "皎然夢中路，直到瀛洲東。", "初平把我臂，相與騎白龍。", "三留對上帝，玉樓十二重。", "上帝賜我酒，送我敲金鍾。", "寶閣香斂苒，琪樹寒玲瓏。", "動葉如笙篁，音律相怡融。", "珍重此一醉，百骸出天地。", "長如此夢魂，永謝名與利。"]}