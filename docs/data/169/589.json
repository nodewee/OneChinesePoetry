{"author": "裴說", "period": "唐", "type": "诗", "title": "懷素臺歌", "paragraphs": ["我呼古人名，鬼神側耳聽。", "杜甫李白與懷素，文星酒星草書星。", "永州東郭有奇怪，筆冢墨池遺跡在。", "筆冢低低高如山，墨池淺淺深如海。", "我來恨不已，爭得青天化爲一張紙。", "高聲喚起懷素書，搦管研朱點湘水。", "欲歸家，重歎嗟。", "眼前有三箇字，枯樹槎，烏梢蛇，墨老鵶。"]}