{"author": "李洞", "period": "唐", "type": "诗", "title": "終南山二十韻", "paragraphs": ["關內平田窄，東西截杳冥。", "雨侵諸縣黑，雲破九門青。", "暫看猶無暇，長棲信有靈。", "古苔秋漬斗，積霧夜昏螢。", "怒恐撞天漏，深疑隱地形。", "盤根連北嶽，轉影落南溟。", "窮穴何山出，遮蠻上國寧。", "殘陽高照蜀，敗葉遠浮涇。", "斸竹煙嵐凍，偷湫雨雹腥。", "閑房僧灌頂，浴澗鶴遺翎。", "梯滑危緣索，雲深靜唱經。", "放泉驚鹿睡，聞磬得人醒。", "踏著神仙宅，敲開洞府扃。", "棊殘秦士局，字缺晉公銘。", "一谷勢當午，孤峰聳起丁。", "遠平丹鳳闕，冷射五侯廳。", "萬丈冰聲折，千尋樹影停。", "望中仙島動，行處月輪馨。", "疊石移臨砌，研膠潑上屏。", "明時獻君壽，不假老人星。"]}