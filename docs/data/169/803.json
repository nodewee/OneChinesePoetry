{"author": "李洞", "period": "唐", "type": "诗", "title": "述懷二十韻獻覃懷相公", "paragraphs": ["帝夢求良弼，生申屬聖明。", "青雲縣器業，白日貫忠貞。", "靄靄隨春動，忻忻共物榮。", "靜宜浮競息，坐覺好風生。", "萬國聞應躍，千門望盡傾。", "瑞含楊柳色，氣變管絃聲。", "百辟尋知度，三階正有程。", "魯儒規蘊藉，周誥美和平。", "碧水遺幽抱，朱絲寄遠情。", "風流秦印綬，儀表漢公卿。", "忠讜期登用，回邪自震驚。", "雲開長劒倚，路絕一峰橫。", "九野方無事，滄溟本不爭。", "國將身共計，心與衆爲城。", "早晚中條下，紅塵一顧清。", "南潭容伴鶴，西笑忽遷鶯。", "折樹恩難報，懷仁命甚輕。", "二年猶困辱，百口望經營。", "未在英侯選，空勞短羽征。", "知音初相國，從此免長鳴。"]}