{"author": "徐夤", "period": "唐", "type": "诗", "title": "和尚書詠泉山瀑布十二韻", "paragraphs": ["名齊火浣溢山椒，誰把驚虹挂一條。", "天外倚來秋水刃，海心飛上白龍綃。", "民田鑿斷雲根引，僧圃穿通竹影澆。", "噴石似煙輕漠漠，濺崖如雨冷瀟瀟。", "水中蠶緒纏蒼壁，日裏虹精挂絳霄。", "寒漱綠陰仙桂老，碎流紅豔野桃夭。", "千尋練寫長年在，六出花開夏日消。", "急恐劃分青嶂骨，久應䙀裂翠微腰。", "濯纓便可譏漁父，洗耳還宜傲帝堯。", "林際猨猱偏得飯，岸邊烏鵲擬爲橋。", "赤城未到詩先寄，廬阜曾遊夢已遙。", "數夜積霖聲更遠，郡樓欹枕聽良宵。"]}