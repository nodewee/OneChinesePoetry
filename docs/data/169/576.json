{"author": "路德延", "period": "唐", "type": "诗", "title": "小兒詩", "paragraphs": ["情態任天然，桃紅兩頰鮮。", "乍行人共看，初語客多憐。", "臂膊肥如瓠，肌膚軟勝綿。", "長頭纔覆額，分角漸垂肩。", "散誕無塵慮，逍遙占地仙。", "排衙朱閣上，喝道畫堂前。", "合調歌楊柳，齊聲踏採蓮。", "走隄行細雨，奔巷趁輕煙。", "嫩竹乘爲馬，新蒲折作鞭。", "鶯雛金鏇繫，猫自綵絲牽。", "擁鶴歸晴島，驅鵝入暖泉。", "楊花爭弄雪，榆葉共收錢。", "錫鏡當胸挂，銀珠對耳懸。", "頭依蒼鶻裹，袖學柘枝揎。", "酒殢丹砂暖，茶催小玉煎。", "頻邀籌箸掙，時乞繡鍼穿。", "寶篋拏紅豆，妝奩拾翠鈿。", "戲袍披按褥，劣帽戴靴氈。", "展畫趍三聖，開屏笑七賢。", "貯懷青杏小，垂額綠荷圓。", "驚滴霑羅淚，嬌流汚錦涎。", "倦書饒婭姹，憎藥巧遷延。", "弄帳鸞綃映，藏衾鳳綺纏。", "指敲迎使鼓，筋撥賽神弦。", "簾拂魚鉤動，箏推雁柱偏。", "碁圖添路畫，笛管欠聲鐫。", "惱客初酣睡，驚僧半入禪。", "尋蛛窮屋瓦，探雀遍樓椽。", "拋果忙開口，藏鉤亂出拳。", "夜分圍榾柮，朝聚打鞦韆。", "折竹裝泥燕，添絲放紙鳶。", "互誇輪水碓，相教放風旋。", "旗小裁紅絹，書幽截碧牋。", "遠鋪張鴿網，低控射蠅弦。", "詀語時時道，謠歌處處傳。", "匿牕眉乍曲，遮路臂相連。", "鬬草當春逕，爭毬出晚田。", "柳傍慵獨坐，花底困橫眠。", "等鵲前籬畔，聽蛩伏砌邊。", "傍枝粘舞蝶，隈樹捉鳴蟬。", "平島誇趫上，層崖逞捷緣。", "嫩苔車跡小，深雪履痕全。", "競指雲生岫，齊呼月上天。", "蟻窠尋逕斸，蜂穴遶階填。", "樵唱迴深嶺，牛歌下遠川。", "壘柴爲屋木，和土作盤筵。", "險砌高臺石，危跳峻塔磚。", "忽陞隣舍樹，偷上後池船。", "項橐稱師日，甘羅作相年。", "明時方任德，勸爾減狂顛。"]}