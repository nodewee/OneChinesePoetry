{"author": "徐夤", "period": "唐", "type": "诗", "title": "自詠十韻", "paragraphs": ["只合滄洲釣與耕，忽依螢燭愧功成。", "未遊宦路叨卑宦，纔到名場得大名。", "梁苑二年陪衆客，溫陵十載佐雙旌。", "錢財盡是侯王惠，骨肉偕承里巷榮。", "拙賦偏聞鐫印賣，惡詩親見畫圖呈多栽桃李期春色，闊鑿池塘許月明。", "寒益輕裯饒美寢，出乘車馬免徒行。", "麤支菽粟防飢歉，薄有桮盤備送迎。", "僧俗共鄰棲隱樂，妻孥同愛水雲清。", "如今便死還甘分，莫更嫌他白髮生。"]}