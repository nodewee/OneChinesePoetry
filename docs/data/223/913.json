{"author": "何基", "period": "宋", "type": "诗", "title": "西山孝子吟", "paragraphs": ["君不見東京茅季偉，布褐躬耕具甘旨。", "烹雞饋母供晨羞，却辦草蔬爲客禮。", "北州高士郭林宗，一見驚嗟不能已。", "又不見唐朝董邵南，窮居行義無與比。", "朝耕夜讀養雙親，孝格天翁降祥祉。", "一時好事昌黎公，爲作啟詩歌盛美。", "兩君制行固已奇，姓名自足垂千祀。", "更有高賢爲發揮，至今赫然在人耳。", "幾年見說西山汪，信義當時表閭里。", "只今家雖四壁空，却有賢孫祖風似。", "力田養親孝行高，千載董茅同一軌。", "孑然隻影無妻兒，手自耔耘供滫瀡。", "乃翁喪明三十年，膝下承顔不離跬。", "三時但務親耕鋤，一日何曾入城市。", "朝朝敬問衣燠寒，旦旦謹察食豐菲。", "一畦早韭登春盤，五母黄雞薦秋黍。", "盡心自足爲親歡，豈必三牲八珍侈。", "謹身百不貽親憂，父子熙熙和氣裏。", "翁目雖瞽翁心怡，八十龐眉反兒齒。", "邇來缾粟頗不慳，積善固宜天相只。", "鄉閭詠嘆同一聲，養志如君能有幾。", "人有詩書君未學，我謂如君真學矣。", "孝弟是乃百行先，爲仁每必從此始。", "世人有親不能養，浪著儒冠誠可恥。", "何如汪君貧窶中，卓然合此秉彝理。", "拱辰山人孝義家，冰鑑可與郭韓擬。", "聞君之風喜欲顛，揮灑龍蛇忽盈紙。", "諸君自感聲氣同，雜以清商間流徵。", "既經名勝文發揚，一日傳誇滿桑梓。", "我雖病倦愧不文，亦作長謠紹貂尾。", "安得是邦賢使君，特爲蜚牋啟丹扆。", "峨峨雙表旌高門，題作西山汪孝子。", "名配此山長不窮，來者人人爲興起。"]}