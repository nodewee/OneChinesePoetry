{"author": "陳起", "period": "宋", "type": "诗", "title": "答熟庵", "paragraphs": ["昨宵約月臨西池，冰蟾不至鶉火飛。", "歸來一室白於晝，乃是新詩光陸離。", "當年應剖瓊蚌腹，不然何以明於燭。", "細窺字字欲走盤，三復庵名悟圓熟。", "一片情田萬古耕，有年能得幾書經。", "小疵終是未全稔，孰若先生耨穫精。", "南窗寄傲遂初欲，移石畦蘭更紉菊。", "茶烟細雜玉爐沉，研影凈涵金井淥。", "林下今纔見一人，却疑圖任思舊臣。", "自昔東山豈終隠，似聞鸞詔下蒼旻。"]}