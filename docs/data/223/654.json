{"author": "張明中", "period": "宋", "type": "诗", "title": "歐陽新卿賦薇藥", "paragraphs": ["東皇又罷調春手，花飛十不啻八九。", "不論韋曲與少城，卸盡錦機忍回首。", "唯餘芍藥不攙先，却與薔薇相爭妍。", "小欄逼束恣嬌姹，高架支撐儘蔓延。", "倡花冶蕊都妝靚，贏得先開不相見。", "若令環列見傾城，羞殺群芳爭掩面。", "瑞雲吹紫染二葩，只讓西京一魏家。", "新佩荷囊重漬色，更乘蘭馥七香車。", "主人壽樂獻壽觴，哦詩都带花邊香。", "看來詩胞雲夢豁，只愁拶破古錦囊。", "昨宵點滴山間雨，弄晴賸著花上露。", "主人曉起試吸將，便得長生之妙處。", "醉潮玉頰十分紅，主人與花恰相同。", "興來持酒繞豔叢，更折繁枝簪席東。", "看花醉眼未惺鬆，忽然跳入花蕊宮。", "壽仙喜與花仙逢，更入太史滑稽中。"]}