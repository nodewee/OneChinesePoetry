{"author": "劉子寰", "period": "宋", "type": "诗", "title": "杜若", "paragraphs": ["欽州五月土如炊，滿山杜若芳菲菲。", "素英綠葉紛可喜，勁烈不避炎歊威。", "採之盈掬薦蔬食，臧獲失笑庖人譏。", "君不見屈平夕餐賦秋菊，魂兮無南盍來歸。", "又不見坡公服食得枲耳，扣角自嘆從前非。", "伊予假祿二千石，窮比二子猶庶幾。", "餐花嚼蘂有真樂，一飽何必謀甘肥。", "尚餘升合漬生蜜，從他薏苡生珠璣。"]}