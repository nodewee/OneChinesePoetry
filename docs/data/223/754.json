{"author": "劉子寰", "period": "宋", "type": "诗", "title": "鴈蕩凈名谷簾水", "paragraphs": ["野客弄雲水，翩翩信飛車。", "奇峰匹鴈蕩，出沒隨猿狙。", "蒼蒼疊雲屏，下有白石廬。", "石廬故未足，洞腹開巢居。", "青藜小躋攀，路盡仍盤紆。", "呀然忽寬敞，雲霧爲支吾。", "天成與鬼鑿，罔識造物初。", "笑問主者誰，我欲攬其須。", "聳身忽滅沒，扳倒泊鴈湖。", "天風復摩盪，簸灑生明珠。", "爲簾復爲帷，與客相嬉娛。", "倏然一揮霍，五色彌空虛。", "坐來怪事發，迸落隨喧呼。", "大笑下山去，勿爲山鬼愚。"]}