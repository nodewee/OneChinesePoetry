{"author": "劉克莊", "period": "宋", "type": "诗", "title": "白湖廟二十韻", "paragraphs": ["靈妃一女子，瓣香起湄洲。", "巨浸雖稽天，旗蓋儼中流。", "駕風檣浪舶，翻筋斗韆鞦。", "既而大神通，血食羊萬頭。", "封爵遂綦貴，青圭蔽珠旒。", "輪奐擬宮省，盥薦皆公侯。", "始盛自全閩，俄遍於齊州。", "靜如海不波，幽與神爲謀。", "營卒嘗密禱，山越立獻囚。", "豈必如麻姑，撒米人間游。", "亦竊笑阿環，種桃兒童偷。", "獨於民錫福，能使歲有秋。", "每至割穫時，稚耄爭勸酬。", "坎坎擊社鼓，嗚嗚纏蠻謳。", "常恨孔子沒，豳風不見收。", "君謨與漁仲，亦未嘗旁搜。", "束晳何人哉，愚欲補前脩。", "緬懷荔臺叟，紀述惜未周。", "他山豈無石，可以礱且鎪。", "吾老毛穎禿，安能斡萬年。"]}