{"author": "劉克莊", "period": "宋", "type": "诗", "title": "孚應祠十二韻", "paragraphs": ["吾翁宰木下，有蛟穴而居。", "一旦忽死去，靈物不待驅。", "秦時灌口君，髣佛其人歟。", "但當詠雩風，不必焚尪巫。", "三農相勞苦，萬頃皆上腴。", "其功及百世，否則吾其魚。", "沈沈孚應祠，輪奐粲碧朱。", "何當春服成，童冠相携扶。", "牢醴薦閟宮，風謠采康衢。", "它日送迎神，詩亦不可無。", "吾筆雖卑弱，實錄非敢誣。", "斐然勒碑陰，竊比韓與蘇。"]}