{"author": "陳起", "period": "宋", "type": "诗", "title": "履齋先生下頒參附往體以謝", "paragraphs": ["有客號奚毒，西來自赤水。", "外負炎炎氣，內存溫粹美。", "當年楊天惠，夸大不絕齒。", "解后段氏子，即之殊可喜。", "却邪廼素心，調中古無比。", "世仰大醫王，民瘼咨朝市。", "二子願託身，赴湯任驅使。", "興憐維摩老，遣前護衰毀。", "病魔亟退舍，怡然得安壘。", "緬想蓄牛溲，陋哉子韓子。", "既非瞑眩劑，厥疾無瘳理。", "一念衛生恩，百拜額加子。"]}