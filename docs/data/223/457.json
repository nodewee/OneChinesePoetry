{"author": "陳起", "period": "宋", "type": "诗", "title": "汎湖紀所遇", "paragraphs": ["六橋鶑花春色濃，十年情緒藥裹中。", "筆牀茶竈塵土積，爲君拂拭臨東風。", "可笑衰翁不自忖，少年場中分險韻。", "畫舸輕移柳線迎，侈此清遊逢道韞。", "銖衣飄飄凌綠波，翡翠壓領描新荷。", "雍容肯就文字飲，烏絲細染還輕哦。", "一杯絕類陽關酒，流水高山意何厚。", "曲未終兮袂已揚，一目歸鴉噪棲柳。"]}