{"author": "李叔與", "period": "宋", "type": "诗", "title": "舟中寄磵谷", "paragraphs": ["秋風四起秋雲薄，客懷頗欠商量著。", "淺灘膠舟石犖确，欲進不可退難却。", "蘋蓼妝成秋綽約，獨倚晚風吟思涸。", "故人雲錦自天落，一紙模糊萬金藥。", "上言相思下離索，勾引蓴鱸味逾惡。", "吾心孤雲身野鶴，到此方知出山錯。", "歸理綠簑更青蒻，何處方舟無杜若。"]}