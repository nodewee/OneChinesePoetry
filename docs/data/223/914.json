{"author": "何基", "period": "宋", "type": "诗", "title": "老菊次時所性韻", "paragraphs": ["獨步東籬餐落菊，一幅烏紗漉浮玉。", "悠然謝客欲醉眠，懶拾枯枝炮脫粟。", "靖節先生骨已寒，回生何必須神丹。", "紫陽一字冠青史，名節恃此安如山。", "義熙一去知幾變，金鈿翠葆猶年年。", "我生因循顛已華，甚矣今年脫左車。", "嘲紅弄綠少時態，歲晚相對惟寒花。", "雨荒深院黄金盡，誰謂顔色埋塵沙。", "高風雅致隨遇見，簾外玉立橫枝斜。"]}