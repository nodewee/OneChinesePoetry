{"author": "陳起", "period": "宋", "type": "诗", "title": "壽大丞相安晚先生", "paragraphs": ["嵯峨補陀山，下視海水流。", "風波定以梢，穩穩濟川舟。", "皇穹祐炎祚，黍稌慶有秋。", "繄誰致此祥，上相今伊周。", "赫赫命世賢，師道輔前旒。", "暨湯同格天，康濟仰廟謀。", "向來三邊塵，化作和氣游。", "橫戈枕月戍，擊壤歌西疇。", "小春明日是，泰階射斗牛。", "見說老人星，交曜光九州。", "宣勸下紫宸，雕盤羅珍羞。", "北禁詔墨香，昌熾頌魯侯。", "鯫生戴厚恩，一詩何能酬。", "擬辦八千首，從今歲歲投。"]}