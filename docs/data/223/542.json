{"author": "陳起", "period": "宋", "type": "诗", "title": "送郭聖與就監試歸兼簡其弟", "paragraphs": ["楚尾吳頭月光冷，山鳥不鳴桂浮影。", "破霜採得蟾邊香，蘭菊無言秋耿耿。", "萬年枝外淺紅牆，胥山小閣憇晚凉。", "湖波江浪座中接，寒篝凝夢歌雲觴。", "明朝忙踏槐花市，萬丈光芒生璧水。", "瓜金繭紙市相高，兀兀鉤提笑韓子。", "小雁汀沙振寒羽，亦復搴衣告歸去。", "近別難甚况遠離，一日仙舟隔輕霧。"]}