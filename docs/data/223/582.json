{"author": "陳起", "period": "宋", "type": "诗", "title": "汪起潜謝送唐詩用韻再送劉滄小集", "paragraphs": ["二年不覿盂山賢，戍客打門驚幽禪。", "手持姑溪之雙鯉，中藏片玉龍鸞鎸。", "弘璧天球匠意古，未數大曆郎與錢。", "自非仙蛻得靈骨，何以坐拍洪崖肩。", "秋高約我西湖邊，是時抱衾借枕眠。", "未賡疎影暗香句，且繼寒泉秋菊篇。", "篋中尚有詩一編，持贈雖微意則虔。", "錦段料應重下剪，向來清思湧如泉。"]}