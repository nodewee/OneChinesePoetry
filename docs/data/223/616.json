{"author": "張明中", "period": "宋", "type": "诗", "title": "贈曾五行", "paragraphs": ["洪水滔天泛濫秋，鯀汩五行貽帝憂。", "禹膺天錫箕釋囚，洪範五行著九疇。", "爾後星家幾者流，車載斗量二百州。", "是中談吐俱悠悠，曾君獨可古人儔。", "逢人何許便相投，禍福累累龜告猶。", "許我詩書晚到頭，鹽車寧久伏驊騮。", "異時果若斯言酬，看君羲和職裏獨步運星籌。"]}