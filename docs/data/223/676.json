{"author": "張明中", "period": "宋", "type": "诗", "title": "擬盤", "paragraphs": ["君不見夾谷伯圖方湊輻，英雄摧挫俳優戮。", "又不見金谷妙歌翻綺縠，到頭也則貽羞辱。", "儘渠富貴莫擬倫，豈如李愿歸盤谷。", "君今築臺名擬盤，看盡浮雲幾翻覆。", "茂林修竹同歲寒，明月清風伴幽獨。", "抱琴高卧西窗紅，哦詩更盡杯中綠。", "雙蝸蠻觸戰方酣，藜杖逍遥巾一幅。"]}