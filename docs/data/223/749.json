{"author": "劉子寰", "period": "宋", "type": "诗", "title": "當陽道間  其一", "paragraphs": ["當陽楚名都，疇昔用武國。", "山餘磨劍石，陵有拖鎗谷。", "自從春秋來，紛紛幾蠻觸。", "霸主爭盟會，盜賊逞殺戮。", "城郭遞鋤夷，生靈盡魚肉。", "到今猶荒凉，曠野鬼晝哭。", "道途烟火絕，一驛數茅屋。", "盛衰相乘除，治亂有反覆。", "可憐江漢民，生比牛山木。", "靈禽避天風，高士棄周粟。", "遥望武陵源。"]}