{"author": "趙戣", "period": "宋", "type": "诗", "title": "閲浯溪集用山谷韻", "paragraphs": ["花間小閣臨清溪，綠窗坐閲三吾碑。", "恍如登高俯絕壑，倚杖松陰挽兔絲。", "幽尋勝賞客思奇，一聲欵乃誰家兒。", "浯溪映带湘東西，碧山曾看漫郎棲。", "銀鈎玉筯苔蘚古，神剜天畫非人爲。", "憶昔儲皇披輿圖，白衣山人稱帝師。", "汾營老將智勇俱，陰霾四塞天戈揮。", "至今老石勵庸懦，野水亦解扶顛危。", "後來弔古者爲誰，涪翁清響車攻詩。", "當時寡和孤白雪，我故欲尾春風辭。", "恨不插羽西南飛，山前更著小艇隨。", "夜闌忽夢訪遺址，月色慘淡猿聲悲。"]}