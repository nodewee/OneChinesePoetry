{"author": "劉子寰", "period": "宋", "type": "诗", "title": "賀宰相生日", "paragraphs": ["天開名世五百年，運當啟聖先儲賢。", "威靈祥鳳出奇瑞，十洲三島高騰騫。", "爲天立心民立極，續道命脈開真傳。", "日生暘谷蒼凉間，輔道王德充其全。", "輝光篤實君蒙著，一朝扶翊昇虞淵。", "黄樞紫闥求甘盤，風雲赫奕龍飛天。", "正君定國有根本，披腹造膝無拘攣。", "聖皇動息結師保，宮事府事咸咨焉。", "功業巍巍心翼翼，不白得君如此專。", "已知步武通霄漢，但視富貴如雲烟。", "先生所樂非世權，要以道覺天民先。", "經綸盡信中庸旨，業履可稽儒行篇。", "指揮丙魏去痹陋，洗刷周召增光鮮。", "至誠待物微且及，未施而信民陶然。", "四方善類今徯志，直道共由無覺偏。", "惟天大任固有屬，囊括四海空三邊。", "九秋碩果標林端，天根已具陽萌前。", "六度芝耀啟初度，頌聲洋溢瞻霄躚。", "先知已契蓍百莢，久視更期椿八千。", "青衿學子愚且孱，龍門夙昔慚扳牽。", "願依金鼎力薪水，庶與雞犬同登仙。"]}