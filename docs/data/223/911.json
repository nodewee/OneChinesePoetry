{"author": "何基", "period": "宋", "type": "诗", "title": "暮春感興", "paragraphs": ["郊原春向深，幽居寡來往。", "和風日披拂，淑氣遍萬象。", "草本意欣榮，禽鳥聲下上。", "靜中觀物化，胸次得浩養。", "緬懷浴沂人，從容侍函丈。", "舍瑟自言志，宣聖獨深賞。", "一私盡消融，萬理悉照朗。", "其人不可見，其意尚可想。", "我生千載後，恨不操几杖。", "春服雖已成，童冠乏儔黨。", "安得同心人，詠歸嗣遺響。"]}