{"author": "劉克莊", "period": "宋", "type": "诗", "title": "立春十四韻", "paragraphs": ["嘉平至孟陬，麗譙春再頒。", "齊民撥不開，雜遝來如山。", "農家卜休咎，多以觳觫觀。", "頗聞舉體赤，其咎爲燥乾。", "又云尾角白，亦慮冬祁寒。", "吾憊不能耕，對之發長歎。", "平生願豐心，雖老猶如丹。", "方興西疇務，稍覺南船慳。", "展轉夜少眠，嘔噎晨廢餐。", "敢望餘糧栖，漸恐拾穗難。", "陛下仁如天，役簡稅賦寬。", "臨遣皆循良，黜削先饕殘。", "一麗丹書內，孰若青史間。", "僕方儕民伍，誰爲語縣官。"]}