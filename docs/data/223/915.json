{"author": "何基", "period": "宋", "type": "诗", "title": "題定武蘭亭副本", "paragraphs": ["文皇命殉昭陵土，蘭亭神蹟埋千古。", "率更搨本勒堅珉，鹽帝歸裝留定武。", "薛家翻刻愚貴游，舊本和龕歸御府。", "烟塵橫空飛渡河，中原荆棘交豹虎。", "維揚蒼蒞駕南轅，百年文物不堪補。", "紛紛好事競新摹，傾敧醜俗亡遺矩。", "如今薛本亦罕見，髤𬴧典型猶媚嫵。", "清歡盛會何足傳，右軍他帖以千數。", "託言此筆不可再，慨然陳迹興懷語。", "今昔相視無已時，手掩塵編對秋雨。"]}