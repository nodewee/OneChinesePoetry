{"author": "陳起", "period": "宋", "type": "诗", "title": "壽樓監丞", "paragraphs": ["十洲三島日月長，殷紅軟紫秋更香。", "銀河倒浸珊瑚冷，十二樓高玉露瀼。", "九老仙都在何許，縹緲五雲鸞對舞。", "璇臺寶榭居者誰，迺是仙翁宣獻府。", "芙蓉爲城桂爲房，商盤周鼎東西廂。", "牙籤漆玉紛寶墨，未數人間集古堂。", "中有一仙炯雙目，清於秋月溫如玉。", "盡得仙翁肘後傳，千古韋經播餘馥。", "環珮鏘鏘侍玉墀，補天妙手帝所知。", "三十六宮煥王度，涉筆五工勞設施。", "八極遨遊思汗漫，山川先向峨眉翫。", "江風千里月一輪，亟上崚嶒快分半。", "風煙入興知幾詩，鳳鳴鵾化今其時。", "是誰紀德道旁石，重見邦人歌海沂。", "登龍元是當年客，再遇江城頭盡白。", "懷思每與阿戎談，清賞敢忘今阮籍。", "雙星佳會又兼旬，崧高此日曾生申。", "東樓瑞彩接南極，長生籙鏤黄金文。", "和仲吹商酌璇斗，白苧西風小垂手。", "幅巾醉倚漆園椿，人比靈椿更長久。", "我公自是天上人，商之霖雨虞卿雲。", "姑溪父老不余聽，謂是聖宋之景星。"]}