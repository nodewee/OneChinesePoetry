{"author": "陳起", "period": "宋", "type": "诗", "title": "哭丹池王隠君", "paragraphs": ["憶昔相逢初，一見即刮目。", "出處雖不齊，椒蘭則同馥。", "論心到極處，情愛逾骨肉。", "十年傳成癖，搰搰閉門讀。", "高志尊所傳，而肯曲從俗。", "抱此奇特操，平步可金玉。", "況復同窗友，槐庭秉鈞軸。", "事有反所料，軒冕笑羈束。", "縉雲邈千里，訪道求辟穀。", "食棗懷安期，竊桃小方朔。", "平生精進心，自可登仙錄。", "一著偶失算，九書無復續。", "洞霄有猿號，丹池無鶴浴。", "昨病失會葬，生芻東望哭。"]}