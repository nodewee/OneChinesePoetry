{"author": "陳起", "period": "宋", "type": "诗", "title": "安晚先生貺以丹劑四種古調謝之", "paragraphs": ["陳子一畝宮，居來七十年。", "當其春盛時，庭花發幽妍。", "轉矚長養天，青子垂簷前。", "秋收備百禮，冬享意則虔。", "年來風雨凌，垣倒壁四穿。", "上漏下卑濕，敗隙遥瞻天。", "三生結施仁，睹此殊興憐。", "捨以四條柱，俾之撐危顛。", "工師得大木，裁製精且專。", "尚欠櫨與楣，況復棟與椽。", "再干大檀越，結此歡喜緣。"]}