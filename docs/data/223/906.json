{"author": "李叔與", "period": "宋", "type": "诗", "title": "題徐後湖扣舷歌卷末", "paragraphs": ["吾欲釣魚東海去，一葉扁舟未能具。", "君呼小舫山水間，扣舷作歌秋水寒。", "吾詩百篇不直一盃水，君歌一闋遊鱼亦傾耳。", "得君此編拱璧加明冰，玉笥陵雲無此清。", "安能移我龍湖白竺之茅屋，來並清江後湖曲。", "我鳴榔，君扣舷。", "醉歌長篇復短篇，却使後人呼作徐李同舟仙。"]}