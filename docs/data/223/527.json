{"author": "陳起", "period": "宋", "type": "诗", "title": "史記送後村劉秘監兼致欲見之悰", "paragraphs": ["昏聵嗟耳目，管絃堂上調。", "世事每相背，秋月虛良宵。", "涓吉擬登龍，疾雨驚風飄。", "禰刺不得前，東睇心旌遥。", "近履傳康强，變體筆更饒。", "風響雖時接，未若親聞韶。", "憶昔西湖濱，別語請教條。", "囑以馬遷史，文貴細字彫。", "名言猶在耳，堤柳凡幾凋。", "茲焉得蜀刻，持贈踐久要。", "會晤知何時，霽色審來朝。"]}