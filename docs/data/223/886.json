{"author": "顔頤仲", "period": "宋", "type": "诗", "title": "和碧玉千峰詩", "paragraphs": ["道在穹壤間，如日照萬國。", "淳乾再中天，斯文荷申錫。", "惟時朱夫子，一柱擎天力。", "勉齋妙心傳，月印寒潭碧。", "東野正始音，絕唱未易續。", "昕庭萬言對，珠璣燦盈掬。", "一麾壓南州，寒谷回春燠。", "煌煌漳水珠，照燿崑山玉。", "美哉巽齋守，傑構捐金錢。", "橫經踞臯比，冠劍來三千。", "賢侯揭新扁，偉觀還當年。", "孰能踵公武，名蓋東南天。", "經畬望有秋，譬彼田舍翁。", "學道猶學醫，百脈期疏通。", "立身尚名節，峻峙千仞峰。", "勉哉蹈前修，毋與流俗同。"]}