{"author": "劉子寰", "period": "宋", "type": "诗", "title": "當陽新店", "paragraphs": ["桑坡麥壟行百里，解鞍夜宿清漳湄。", "清漳悠悠引通浦，茅廬竹屋相因依。", "米鹽一鬨商估集，舍人奪席厨爭炊。", "試登高阜望陶牧，平原沃野何逶迤。", "俗傳范子計然地，民生鹵莽今如斯。", "荆關四衝古戰國，往往赤子多殲夷。", "土人客戶幾更變，嚮之昭屈餘幾希。", "欲從故老問遺迹，百年而上無能知。", "地名多與載史合，荒城大冢猶依稀。", "沮漳二水楚之望，以此取證他無疑。", "古稱錫穴最深阻，方城漢水爲城池。", "奈何形勝不足恃，豪傑殺盡名都隳。", "自從秦漢至今日，率不百年逢亂離。", "隰臯衍沃但茅葦，時康尚欠人扶犂。", "焉得英雄守四極，封殖生齒令繁滋。", "玉州平州古磚甓，令人想見昇平時。"]}