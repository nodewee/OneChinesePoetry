{"author": "陳起", "period": "宋", "type": "诗", "title": "賀友人絲桐復歸", "paragraphs": ["春到牡丹花事闌，惜春約客遊湖山。", "煙光萬態屬吟思，白石清泉流指間。", "雙成解后蘭舟駐，索紙大書春草句。", "成此風流一段奇，樂事百年能幾遇。", "薄暮歸來雨濕衣，買舟庇此十三徽。", "小梢愚怮阻人意，客散河梁燈火微。", "方將清事夸兒婦，桐君羽化無何有。", "一壺千金何處尋，愁絕瓠巴無措手。", "要知煩惱所根株，以愛布種當芟除。", "趙璧既返懽如初，哦詩稱賀敢後歟。"]}