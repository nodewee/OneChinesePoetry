{"author": "張明中", "period": "宋", "type": "诗", "title": "賀郭落成新宅", "paragraphs": ["人言創業世所難，我謂守成寧易得。", "守成創業併二難，况以守成而建宅。", "翼翼翬飛奐且輪，均輸殫巧斷雲斤。", "晴嵐暖翠十分好，水鏡山鬟四序新。", "子儀甲第在何許，怱此巍峩基千古。", "諸郎他日到鳳池，便是潭潭公相府。", "嘉賓滿座酒盈罇，常棣怡怡堂上春。", "書生無物表賀成，袖有新詩聊當野人芹。"]}