{"author": "劉克莊", "period": "宋", "type": "诗", "title": "古意二十韻", "paragraphs": ["自從混沌死，萬象困穿鑿。", "淳風誰挽還，古意日漓薄。", "余幼膽輪囷，泛濫通流略。", "短篇堪掣鯨，片文可驅鰐。", "吾嘗觀竅妙，渠敢譏雜駁。", "北未陟崧岱，南僅覽衡霍。", "菊坡評三雋，竹隠表一鶚。", "雖爲世流傳，未經聖刪削。", "晚歲歷九州，導從惟一鶴。", "飄然乘剛風，騰而上寥廓。", "金色大千界，水渦幾萬落。", "荒哉漢陵闕，蕞爾遼城郭。", "遂窺子宗廟，盡見佛樓閣。", "叫開閶闔雲，耳聞鈞天樂。", "吾持此安歸，喜極還驚愕。", "恍疑緣崖墜，又恐行路錯。", "詩魔暫辭去，來如隔日瘧。", "易展垂天翼，難踏實地脚。", "萬病皆有方，惟狂不可藥。", "拙吟示兒曹，聊記武公謔。"]}