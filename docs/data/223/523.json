{"author": "陳起", "period": "宋", "type": "诗", "title": "雜言送歙研廣香與友人有懷楊校書幼度", "paragraphs": ["我有龍尾雙槽之研，肌潤而若沐空濛。", "舊藏古香氤氳，來自廣之東。", "多君博雅，舉以爲贈，三嗅而抹月批風。", "要若鎔金加萬佛經上，更須滴露點四聖書中。", "往昔濃薰懷太史，而今一瓣爲南豐。", "藜光下照人何在，閤下閑花馥舊叢。"]}