{"author": "陳起", "period": "宋", "type": "诗", "title": "燈花戲簡西鄰", "paragraphs": ["西鄰逸韻偕秋清，瑶琴曾許月下聽。", "神馳吟境日復日，金飈轉矣寒此盟。", "昨夕相逢再有約，六花飛時湖上行。", "短檠不密泄此意，煇煌粟粟攢金英。", "鬨堂一笑前未睹，信手閒閲燈花經。", "一主飲席設林麓，一主盍簪獲良朋。", "便欲牋天檄滕六，銀盃逐馬快此情。", "曉來喜見萬瓦白，迺是天宇清霜明。", "得非分薄誤燈花，還復燈花戲老兄。"]}