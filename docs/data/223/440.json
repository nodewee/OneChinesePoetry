{"author": "劉克莊", "period": "宋", "type": "诗", "title": "金陵作", "paragraphs": ["高牙拂雲車带雨，清曉西州氣成霧。", "玉麟堂上少文書，白鷺亭前多杖屨。", "古來此地一都會，城郭樓臺盡非故。", "落日曚曨江北山，斷煙髣髴新亭路。", "神州豈但夷甫責，西風更有元規污。", "是中端的得長城，正自不能堪短簿。", "戲馬頻從九日遊，南樓許共諸君住。", "眼前突兀坡老碑，醉裏吟哦謫仙句。", "只今蕙帳怨猿鶴，想見齊盟憶鷗鷺。", "淮南四月蠶麥熟，宮闕山河煩卧護。", "了知此意誠能馴，未許尋公遂初賦。"]}