{"author": "陳起", "period": "宋", "type": "诗", "title": "楷書歌贈人", "paragraphs": ["大哉易畫包犧生，鳥迹科斗相繼永。", "六體中間亦湮昧，次仲楷到鍾王精。", "獻捷之表最近古，莊正如持干戚舞。", "黄庭字字能通神，强弓千挽筋力均。", "寶書遥遥名不朽，正法歐虞遠能守。", "後生不作諸老亡，睹君筆法得仙手。", "况君變格睨逸少，秋霽憑高森晚照。", "須知伯英到極工，中存楷則方入妙。", "我初不識君，見君石上文。", "從今便著青眼視，王謝庭前佳子弟。", "才能素所喜，喜極爲君歌。", "君今弱冠不可那，更後十年當君何。"]}