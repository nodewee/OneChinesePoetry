{"author": "陳起", "period": "宋", "type": "诗", "title": "壽禮部喬文昌", "paragraphs": ["璇杓西揭將指乾，商飆萬里清無邊。", "亭亭東峴聳蒼玉，雙溪露凈銀河鮮。", "天應歛此山川氣，九秋藴作人間瑞。", "當年寶婺所寶何，今日我公廊廟器。", "秘殿吾伊墳典光，粲然禮樂隆周王。", "滿懷獻納琅玕露，筆底璠璵金匱香。", "晚節黄花清上苑，雝雝宗祀儀將蕆。", "星辰直上復聲隆，看踵臺司調玉鉉。", "抱琴江臯客影單，四年指下不成彈。", "瓠巴一曲西風遞，請聽雙溪之水聲潺潺。", "舂崖漱石鳴湍玉，带月泠泠下溪曲。", "須臾峴首片雲生，雨雜寒泉座飛瀑。", "山清波明公與溪山一樣清，康寧千齡遥祝壽山福海之高深。"]}