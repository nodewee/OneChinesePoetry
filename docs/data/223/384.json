{"author": "劉克莊", "period": "宋", "type": "诗", "title": "演雅二十韻", "paragraphs": ["學道無所得，惟於鄙事能。", "九袠後篇什，來世有公評。", "豈未登社壇，直欲破劉城。", "六言與七字，如九轉煉成。", "宇宙中間物，瑣屑不記名。", "孰能通倫類，挑抉其微情。", "蛾以燈爲光，蚊衆成雷聲。", "桑老蠶繭白，草腐螢爝明。", "幽谷聞綿蠻，知有遷喬鶑。", "落日見科斗，深夜有蟈鳴。", "蚋嗜醯雜襲，蚓飲泉亦清。", "蠅吮血美炙，犬以穢爲鯖。", "蛇非性好曲，蠖負屈求伸。", "蚤懼鵂鶹撮，自匿於衣巾。", "虱愁犢鼻破，不免景略捫。", "狐依冢作祟，鼠謂社可憑。", "痛摑一掌血，飽食五鼎烹。", "疇昔同袍子，來問儂師承。", "前柴桑處士，後半山老人。", "詎能追高雅，或可洗腐陳。"]}