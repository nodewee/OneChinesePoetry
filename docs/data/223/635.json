{"author": "張明中", "period": "宋", "type": "诗", "title": "贈棋客黄尤工象棋", "paragraphs": ["黑甜政飽誰剝啄，手提楸枰敲軟玉。", "浩浩胸中龍虎韜，冷笑局邊人射鵠。", "粵昔嘗聞黄石公，圯橋一卷豈易通。", "報韓孺子未傳者，秘謀猶有在江夏。", "君今寓意在弈棋，計畫何止六出奇。", "長驅席卷容易取，不羨宣城與別墅。", "皇家今欲復土疆，煩公赤手縛鬼章。"]}