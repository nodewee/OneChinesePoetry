{"author": "劉子寰", "period": "宋", "type": "诗", "title": "荆門蒙泉", "paragraphs": ["郟石玲瓏玉爲骨，下有雙泉深觱沸。", "珠泉凝白玉泉碧，含彩揚輝以其物。", "珠泉靈蚌夜出遊，忽驚月色清如秋。", "一山木葉皆倒影，月輪却在泉間浮。", "玉泉潜珍閟莫測，木石但觀皆潤澤。", "卞和生長此山間，谷邃泉深求不得。", "泉心緩緩噓浮珠，泉口急流深滿渠。", "魚蝦蛭蚓不敢狎，始知下有龍神居。", "老龍動息有常定，朝昏泉湧如潮信。", "餘波派作九曲流，百折不能違水性。", "石池數頃琉璃浸，池底金蓮鋪綠錦。", "金碧晶熒射眼明，煩襟濯盡生寒凜。", "上古消沉不可知，唐賢往往已留題。", "莓苔剝落傳師筆，沙礫滅沒文饒碑。", "汴京往昔昇平日，北上西來多墨客。", "東坡詩扁卧蠶書，魯直門顔生鐵畫。", "嚮來虜寇抄荆門，城郭屋廬俱蕩焚。", "黄頭亦恐殺風景，巋然獨有林亭存。", "古稱神瀵疑茲是，到處涔蹄無此比。", "爭得山頭無戍壘，住向荆門弄泉水。"]}