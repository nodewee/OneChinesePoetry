{"author": "陳起", "period": "宋", "type": "诗", "title": "適安惠糟蟹新酒", "paragraphs": ["偉哉無腸公，橫行占江湖。", "幾欲肆其雄，上山攫於菟。", "無端四五輩，懷椒尋酒壚。", "枕藉糟丘下，醉魂呼不甦。", "尚想橫戈勇，胸次與世殊。", "開懷風味佳，大丹液膏腴。", "此寶君所儲，何爲貽老夫。", "麴生挾之前，爛然陳座隅。", "當其左持螯，不知竭此壺。", "酩酊無何鄉，軒冕不關渠。", "東望歌老饕，前溪梅影疎。"]}