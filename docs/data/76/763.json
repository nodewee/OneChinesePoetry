{"author": "賈島", "period": "唐", "type": "诗", "title": "翫月", "paragraphs": ["寒月破東北，賈生立西南。", "西南立倚何，立倚青青杉。", "近月有數星，星名未詳諳。", "但愛杉倚月，我倚杉爲三。", "月乃不上杉，上杉難相參。", "眙𥈭子細視，睛瞳桂枝劖。", "目常有熱疾，久視無煩炎。", "以手捫衣裳，零露已濡霑。", "久立雙足凍，時向股䏶淹。", "立久病足折，兀然黐膠黏。", "他人應已睡，轉喜此景恬。", "此景亦胡及，而我苦淫耽。", "無異市井人，見金不知廉。", "不知此夜中，幾人同無厭。", "待得上頂看，未擬歸枕函。", "強步望寢齋，步步情不堪。", "步到竹叢西，東望如隔簾。", "却坐竹叢外，清思刮幽潛。", "量知愛月人，身願化爲蟾。"]}