{"author": "李羣玉", "period": "唐", "type": "诗", "title": "將之京國贈薛員外", "paragraphs": ["黃葉下空館，寂寥寒雨愁。", "平居歲華晏，絡緯啼林幽。", "節物凋壯志，咄嗟不能休。", "空懷趙鞅歎，變化良無由。", "所思杳何如，側身仰皇州。", "蒼煙晦楚野，寒浪埋昭丘。", "趙壹賦命薄，陳思多世憂。", "翻然羨魚鳥，暢矣山川遊。", "薛公龍泉姿，其氣在斗牛。", "南冠束秀髮，白石勞悲謳。", "圭衮照崇閱，文儒嗣箕裘。", "曠然方寸地，霽海浮雲舟。", "澧浦一遺佩，郢南再悲秋。", "叫閽路既阻，浩蕩懷靈修。", "莫奏武溪笛，且登仲宣樓。", "亨通與否閉，物理相沈浮。", "天子坐宣室，夔龍奉謨猷。", "行當賜環去，豈作遺賢羞。"]}