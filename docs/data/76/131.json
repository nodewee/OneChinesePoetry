{"author": "薛能", "period": "唐", "type": "诗", "title": "送李殷遊京西", "paragraphs": ["立馬送君地，黯然愁到身。", "萬途皆有匠，六義獨無人。", "莫怪敢言此，已能甘世貧。", "時來貴亦在，事是掩何因。", "投刺皆羈旅，遊邊更苦辛。", "岐山終蜀境，涇水復蠻塵。", "埋沒飡須強，炎蒸醉莫頻。", "俗徒欺合得，吾道死終新。", "展分先難許，論詩永共親。", "歸京稍作意，充斥犯西鄰。"]}