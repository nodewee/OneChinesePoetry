{"author": "賈島", "period": "唐", "type": "诗", "title": "寄滄州李尚書", "paragraphs": ["滄溟深絕闊，西岸郭東門。", "弋者羅夷鳥，桴人思嶠猨。", "威稜高臘冽，煦育極春溫。", "陂淀封疆內，蒹葭壁壘根。", "搖鞞邊地脈，愁箭虎狼魂。", "水縣賣紗市，鹽田煮海村。", "枝條分御葉，家世食唐恩。", "武可縱橫講，功從戰伐論。", "天涯生月片，嶼頂湧泉源。", "非是泥池物，方因雷雨尊。", "沈謀藏未露，隣境帖無喧。", "青塚驕回鶻，蕭關陷吐蕃。", "何時霖歲旱，早晚雪邦冤。", "迢遰瞻旌纛，浮陽寄詠言。"]}