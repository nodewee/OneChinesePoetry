{"author": "賈島", "period": "唐", "type": "诗", "title": "投孟郊", "paragraphs": ["月中有孤芳，天下聆薰風。", "江南有高唱，海北初來通。", "容飄清冷餘，自蘊襟抱中。", "止息乃流溢，推尋却冥濛。", "我知雪山子，謁彼偈句空。", "必竟獲所實，爾焉遂深衷。", "錄之孤燈前，猶恨百首終。", "一吟動狂機，萬疾辭頑躬。", "生平面未交，永夕夢輒同。", "敘詰誰君師，詎言無吾宗。", "余求履其跡，君曰可但攻。", "啜波腸易飽，揖險神難從。", "前歲曾入洛，差池阻從龍。", "萍家復從趙，雲思長縈縈。", "嵩海每可詣，長途追再窮。", "願傾肺腸事，盡入焦梧桐。"]}