{"author": "韋蟾", "period": "唐", "type": "诗", "title": "岳麓道林寺", "paragraphs": ["石門逈接蒼梧野，愁色陰深二妃寡。", "廣殿崔嵬萬壑間，長廊詰曲千巖下。", "靜聽林飛念佛鳥，細看壁畫馱經馬。", "暖日斜明螮蝀梁，濕烟散冪鴛鴦瓦。", "北方部落檀香塑，西國文書貝葉寫。", "壞欄迸竹醉好題，窄路垂藤困堪把。", "沈裴筆力鬬雄壯，宋杜詞源兩風雅。", "他方居士來施齋，彼岸上人投結夏。", "悲我未離擾擾徒，勸我休學悠悠者。", "何時得與劉遺民，同入東林遠公社。"]}