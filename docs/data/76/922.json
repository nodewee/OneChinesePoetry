{"author": "賈島", "period": "唐", "type": "诗", "title": "送令狐綯相公", "paragraphs": ["梁園趨戟節，海草幾枯春。", "風水難遭便，差池未振鱗。", "姓名猶語及，門館阻何因。", "苦擬修文卷，重擎獻匠人。", "吟看青島處，朝退赤墀晨。", "根愛杉栽活，枝憐雪霰新。", "綴篇嗟調逸，不知揣才貧。", "早晚還霖雨，滂沱洗月輪。", "揠苗方滅裂，成器待陶鈞。", "困坂思迴顧，迷邦輙問津。", "數行望外札，絕句握中珍。", "是日榮遊汴，當時怯往陳。", "鴻舂乖漢爵，[楨]病臥漳濱。", "嶽整五千仞，雲惟一片身。", "故山離未死，秋水宿經旬。", "下第能無恧，高科恐有神。", "罷耕田料廢，省釣岸應榛。", "慷慨知音在，誰能淚墮巾。"]}