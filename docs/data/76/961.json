{"author": "賈島", "period": "唐", "type": "诗", "title": "寄令狐綯相公", "paragraphs": ["驢駿勝羸馬，東川路匪賒。", "一緘論賈誼，三蜀寄嚴家。", "澄徹霜江水，分明露石沙。", "話言聲及政，棧閣谷離斜。", "自著衣偏暖，誰憂雪六花。", "裹裳留闊襆，防患與通茶。", "山館中宵起，星河殘月華。", "雙僮前日雇，數口向天涯。", "良樂知騏驥，張雷驗鏌鋣。", "謙光賢將相，別紙聖龍蛇。", "豈有斯言玷，應無白璧瑕。", "不妨圓魄裏，人亦指蝦蟇。"]}