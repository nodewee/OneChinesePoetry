{"author": "薛能", "period": "唐", "type": "诗", "title": "桃花", "paragraphs": ["香色自天種，千年豈易逢。", "開齊全未落，繁極欲相重。", "泠濕朝如淡，晴乾午更濃。", "風光新社燕，時節舊春農。", "籬落欹臨竹，亭臺盛間松。", "亂緣堪羨蟻，深入不如蜂。", "有影宜暄煦，無言自冶容。", "洞連非俗世，溪靜接仙蹤。", "子熟河應變，根盤土已封。", "西王潛愛惜，東朔盜過從。", "醉席眠英好，題詩戀景慵。", "芳菲聊一望，何必在臨邛。"]}