{"author": "賈島", "period": "唐", "type": "诗", "title": "寄武功姚主簿", "paragraphs": ["居枕江沱北，情懸渭曲西。", "數宵曾夢見，幾處得書披。", "驛路穿荒坂，公田帶淤泥。", "靜棊功奧妙，閑作韻清淒。", "鋤草留叢藥，尋山上石梯。", "客迴河水漲，風起夕陽低。", "空地苔連井，孤村火隔溪。", "卷簾黃葉落，鎖印子規啼。", "隴色澄秋月，邊聲入戰鼙。", "會須過縣去，況是屢招攜。"]}