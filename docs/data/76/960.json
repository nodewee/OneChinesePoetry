{"author": "賈島", "period": "唐", "type": "诗", "title": "寄李輈侍郎", "paragraphs": ["終過盟津書，分明夢不虛。", "人從清渭別，地隔太行餘。", "賓幕誰嫌靜，公門但晏如。", "櫑鞞乾霹靂，斜漢溼蟾蜍。", "追琢垂今後，敦龐得古初。", "井臺憐操築，漳岸想丕疏。", "亦冀鏗珉珮，終當直石渠。", "此身多抱疾，幽里近營居。", "憶漱蘇門澗，經浮楚澤瀦。", "松栽侵古影，葷斷尚芹葅。", "語嘿曾延接，心源離滓淤。", "誰言姓琴氏，獨跨角生魚。"]}