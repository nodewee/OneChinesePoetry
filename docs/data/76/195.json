{"author": "薛能", "period": "唐", "type": "诗", "title": "牡丹四首 一", "paragraphs": ["異色稟陶甄，常疑主者偏。", "衆芳殊不類，一笑獨奢妍。", "顆折羞含嬾，藂虛隱陷圓。", "亞心堆勝被，美色豔於蓮。", "品格如寒食，精光似少年。", "種堪收子子，價合易賢賢。", "迥秀應無妬，奇香稱有仙。", "深陰宜映幕，富貴助開筵。", "蜀水爭能染，巫山未可憐。", "數難忘次第，立困戀傍邊。", "逐日愁風雨，和星祝夜天。", "且從留盡賞，離此便歸田。"]}