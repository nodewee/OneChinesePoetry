{"author": "李羣玉", "period": "唐", "type": "诗", "title": "送處士自番禺東遊便歸蘇臺別業", "paragraphs": ["啞軋暮江上，櫓聲搖落心。", "宛陵三千里，路指吳雲深。", "蓴菜動歸興，忽然聞會吟。", "南浮龍川月，東下敬亭岑。", "多君詠逍遙，結蘿碧溪陰。", "高籠華表鶴，靜對幽蘭琴。", "汗漫江海思，傲然抽冠簪。", "歸嶼未云寂，還家應追尋。", "二陸文苑秀，岧嶤懷所欽。", "惜我入洛晚，不睹雙南金。", "江左風流盡，名賢成古今。", "送君無限意，別酒但加斟。"]}