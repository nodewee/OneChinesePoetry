{"author": "韓琮", "period": "唐", "type": "诗", "title": "秋晚信州推院親友或責無書即事寄答", "paragraphs": ["官信安仁拙，書非叔夜慵。", "謬馳驄馬傳，難附鯉魚封。", "萬里勞何補，千年運忝逢。", "不量橫草力，虛慕入雲蹤。", "潔水空澄鑑，持鉛亦礪鋒。", "月寒深夜桂，霜凜近秋松。", "憲摘無逃魏，冤申得夢馮。", "問貍將挾虎，殲蠆敢虞蜂。", "商吹移砧調，春華改鏡容。", "歸期方畹積，愁思暮山重。", "仙鼠猶驚燕，莎雞欲變蛩。", "唯應碧湘浦，雲落及芙蓉。"]}