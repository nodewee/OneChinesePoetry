{"author": "李羣玉", "period": "唐", "type": "诗", "title": "自澧浦東遊江表途出巴丘投員外從公虞", "paragraphs": ["短翮後飛者，前攀鸞鶴翔。", "力微應萬里，矯首空蒼蒼。", "誰昔探花源，考槃西岳陽。", "高風動商洛，綺皓無馨香。", "一朝下蒲輪，清輝照巖廊。", "孤醒立衆醉，古道何由昌。", "經術震浮盪，國風掃齊梁。", "文襟即玄圃，筆下成琳琅。", "霞水散吟嘯，松筠奉琴觴。", "冰壺避皎潔，武庫羞鋒鋩。", "小子書代耕，束髮頗自強。", "艱哉水投石，壯志空摧藏。", "十年侶龜魚，垂頭在沅湘。", "巴歌揜白雪，鮑肆埋蘭芳。", "騷雅道未喪，何憂名不彰。", "飢寒束困厄，默塞飛星霜。", "百志不成一，東波擲年光。", "塵生脫粟甑，萬里違高堂。", "中夜恨火來，焚燒九回腸。", "平明梁山淚，緣枕霑匡牀。", "依泊洞庭波，木葉忽已黃。", "哀碪擣秋色，曉月啼寒螿。", "復此櫂孤舟，雲濤浩茫茫。", "朱門待媒勢，短褐誰揄揚。", "仰羨野陂鳧，無心憂稻粱。", "不如天邊雁，南北皆成行。", "男兒白日間，變化未可量。", "所希困辱地，剪拂成騰驤。", "咋筆話肝肺，詠茲枯魚章。", "何由首西路，目斷白雲鄉。"]}