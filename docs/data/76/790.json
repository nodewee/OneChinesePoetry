{"author": "賈島", "period": "唐", "type": "诗", "title": "重酬姚少府", "paragraphs": ["隙月斜枕旁，諷詠夏貽什。", "如今何時節，蟲虺亦已蟄。", "答遲禮涉傲，抱疾思加澀。", "僕本胡爲者，銜肩貢客集。", "茫然九州內，譬如一錐立。", "欺暗少此懷，自明曾瀝泣。", "量無趫勇士，誠欲戈矛戢。", "原閣期躋攀，潭舫偶俱入。", "深齋竹木合，畢夕風雨急。", "俸利沐均分，價稱煩噓噏。", "百篇見刪罷，一命嗟未及。", "滄浪愚將還，知音激所習。"]}