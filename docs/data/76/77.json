{"author": "薛能", "period": "唐", "type": "诗", "title": "送趙道士歸天目舊山", "paragraphs": ["愚朴尚公平，此心鄰道情。", "有緣終自鄙，何計逐師行。", "日者聞高躅，時人蓋強名。", "口無滋味入，身有羽儀生。", "奏乞還鄉遠，詩曾對御成。", "土毛珍到越，塵髮倦離京。", "符叱風雷惡，朝脩月露清。", "觀臨天目頂，家住海潮聲。", "道引圖看足，參同注解精。", "休糧一擬問，窗草俟回程。"]}