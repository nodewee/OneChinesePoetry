{"author": "薛能", "period": "唐", "type": "诗", "title": "黃河", "paragraphs": ["何處發崑崙，連乾復浸坤。", "波渾經鴈塞，聲振自龍門。", "岸裂新衝勢，灘餘舊落痕。", "橫溝通海上，遠色盡山根。", "勇逗三峰坼，雄標四瀆尊。", "灣中秋景樹，闊外夕陽村。", "沫亂知魚呴，槎來見鳥蹲。", "飛沙當白日，凝霧接黃昏。", "潤可資農畝，清能表帝恩。", "雨吟堪極目，風度想驚魂。", "顯瑞龜曾出，陰靈伯固存。", "盤渦寒漸急，淺瀨暑微溫。", "九曲終柔勝，常流可暗吞。", "人間無博望，誰復到窮源。"]}