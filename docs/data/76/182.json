{"author": "薛能", "period": "唐", "type": "诗", "title": "西縣途中二十韻", "paragraphs": ["野客誤桑麻，從軍帶鏌鋣。", "豈論之白帝，未合過黃花。", "落日投江縣，征塵漱齒牙。", "蜀音連井絡，秦分隔褒斜。", "硤路商逢使，山郵雀啅蛇。", "憶歸臨角黍，良遇得新瓜。", "食久庭陰轉，行多屐齒窪。", "氣清巖下瀑，煙漫雨餘畬。", "黃鳥當蠶候，稀蒿雜麥查。", "汗涼風似雪，漿度蜜如沙。", "野色生肥芋，鄉儀擣散茶。", "梯航經杜宇，烽候徹苴咩。", "逗石流何險，通關運固賒。", "葛侯真竭澤，劉主合亡家。", "陷彼貪功吠，貽爲黷武誇。", "陣圖誰許可，廟貌我揄揶。", "閑事休徵漢，斯行且詠巴。", "音繁來有鐸，軏盡去無車。", "溢目看風景，清懷嘯月華。", "焰樵烹紫筍，腰簟憩烏紗。", "杞國憂尋悟，臨邛渴自加。", "移文莫有誚，必不滯天涯。"]}