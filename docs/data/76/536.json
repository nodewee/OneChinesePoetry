{"author": "李羣玉", "period": "唐", "type": "诗", "title": "別尹鍊師", "paragraphs": ["吾家五千言，至道懸日月。", "若非函谷令，誰注流沙說。", "多君飛昇志，機悟獨超拔。", "學道玉笥山，燒丹白雲穴。", "南窮衡疑秀，采藥歷幽絕。", "夜臥瀑布風，朝行碧巖雪。", "洞宮四百日，玉籍恣探閱。", "徒以菌蟪姿，緬攀修真訣。", "塵籠罩浮世，遐思空飛越。", "一罷棋酒歡，離情滿寥泬。", "願騎紫蓋鶴，早向黃金闕。", "城市不可留，塵埃穢仙骨。"]}