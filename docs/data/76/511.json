{"author": "李羣玉", "period": "唐", "type": "诗", "title": "將之吳越留別坐中文酒諸侶", "paragraphs": ["秋色滿水國，江湖興蕭然。", "氛埃斂八極，萬里淨澄鮮。", "涔浦縱孤櫂，吳門渺三千。", "迴隨衡陽雁，南入洞庭天。", "早聞陸士龍，矯掌跨山川。", "非思鱸魚膾，且弄五湖船。", "暝泊遠浦霞，曉飯蘆洲煙。", "風流訪王謝，佳境恣洄沿。", "霜剪別岸柳，香枯北池蓮。", "歲華坐搖落，寂寂感流年。", "明朝即漂萍，離憾無由宣。"]}