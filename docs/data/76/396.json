{"author": "趙牧", "period": "唐", "type": "诗", "title": "對酒", "paragraphs": ["雲翁耕扶桑，種黍養日烏。", "手挼六十花甲子，循環落落如弄珠。", "長繩繫日未是愚，有翁臨鏡捋白鬚。", "飢魂弔骨吟古書，馮唐八十無高車。", "人生如雲在須臾，何乃自苦八尺軀。", "裂衣換酒且爲娛，勸君朝飲一瓢。", "夜飲一壺，杞天崩。", "雷騰騰，桀非堯是何足憑。", "桐君桂父豈勝我，醉裏白龍多上昇。", "菖蒲花開魚尾定，金丹始可延君命。"]}