{"author": "李羣玉", "period": "唐", "type": "诗", "title": "將遊羅浮登廣陵楞伽臺別羽客", "paragraphs": ["清遠登高臺，晃朗縱覽歷。", "濯泉喚仙風，於此盪靈魄。", "冷光邀遠目，百里見海色。", "送雲歸蓬壺，望鶴滅秋碧。", "波瀾收日氣，天自回澄寂。", "百越落掌中，十洲點空白。", "身居飛鳥上，口詠玄元籍。", "飄如出塵籠，想望吹簫客。", "冥冥人間世，歌笑不足惜。", "朅來羅浮巔，披雲煉瓊液。", "謝公雲岑興，可以躡高跡。", "吾將抱瑤琴，絕境縱所適。"]}