{"author": "李羣玉", "period": "唐", "type": "诗", "title": "送鄭子寬棄官東遊便歸女几", "paragraphs": ["八月湖浸天，揚帆入秋色。", "岷峨雪氣來，寒漲瀟湘碧。", "子真冥鴻志，不逐籠下翼。", "九女疊雲屏，於焉恣栖息。", "新詩山水思，靜入陶謝格。", "困醉松花春，追攀紫煙客。", "相逢十年舊，嚬笑等歡慽。", "一飯玉露蔬，中腸展堆積。", "停食不盡意，傾意悵可惜。", "雲水一分飛，離憂洞庭側。", "迴車三鄉路，仙菊正堪摘。", "寄謝杜蘭香，何年別張碩。"]}