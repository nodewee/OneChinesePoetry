{"author": "薛能", "period": "唐", "type": "诗", "title": "酬曹侍御見寄", "paragraphs": ["儒道苦不勝，邇來惟慕禪。", "觸途非巧者，於世分沈然。", "要地羞難入，閑居鈍更便。", "清和挑菜食，悶寂閉花眠。", "累遣期拋俸，機忘怕與權。", "妨春愁筦榷，響夜憶林泉。", "匪石從遭刖，殊膏枉被煎。", "討論唯子厚，藏退合吾先。", "舊製羣英伏，來章六義全。", "休旬一擬和，鄉思亂情田。"]}