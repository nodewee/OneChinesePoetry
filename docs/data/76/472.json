{"author": "鄭嵎", "period": "唐", "type": "诗", "title": "津陽門詩", "paragraphs": ["津陽門北臨通逵，雪風獵獵飄酒旗。", "泥寒欵段蹶不進，疲童退問前何爲。", "酒家顧客催解裝，案前羅列樽與巵。", "青錢瑣屑安足數，白醪軟美甘如飴。", "開壚引滿相獻酬，枯腸渴肺忘朝飢。", "愁憂似見出門去，漸覺春色入四肢。", "主翁移客挑華燈，雙肩隱膝烏帽欹。", "笑云鮐老不爲禮，飄蕭雪鬢雙垂頤。", "問余何往凌寒曦，顧翁枯朽郎豈知。", "翁曾豪盛客不見，我自爲君陳昔時。", "時平親衛號羽林，我纔十五爲孤兒。", "射熊搏虎衆莫敵，彎弧出入隨佽飛。", "此時初創觀風樓，簷高百尺堆華榱。", "樓南更起鬬雞殿，晨光出影相參差。", "其年十月移禁仗，山下櫛比羅百司。", "朝元閣成老君見，會昌縣以新豐移。", "幽州曉進供奉馬，玉珂寶勒黃金羈。", "五王扈駕夾城路，傳聲校獵渭水湄。", "羽林六軍各出射，籠山絡野張罝維。", "彫弓繡韣不知數，翻身滅沒皆蛾眉。", "赤鷹黃鶻雲中來，妖狐狡兔無所依。", "人煩馬殆禽獸盡，百里腥膻禾黍稀。", "暖山度臘東風微，宮娃賜浴長湯池。", "刻成玉蓮噴香液，漱迴煙浪深逶迤。", "犀屏象薦雜羅列，錦鳧繡雁相追隨。", "破簪碎鈿不足拾，金溝殘溜和纓緌。", "上皇寬容易承事，十家三國爭光輝。", "繞牀呼盧恣樗博，張燈達晝相謾欺。", "相君侈擬縱驕橫，日從秦虢多游嬉。", "朱衫馬前未滿足，更驅武卒羅旌旗。", "畫輪寶軸從天來，雲中笑語聲融怡。", "鳴鞭後騎何躞蹀，宮粧襟袖皆仙姿。", "青門紫陌多春風，風中數日殘春遺。", "驪駒吐沬一奮迅，路人擁篲爭珠璣。", "八姨新起合歡堂，翔鵾賀燕無由窺。", "萬金酬工不肯去，矜能恃巧猶嗟咨。", "四方節制傾附媚，窮奢極侈沽恩私。", "堂中特設夜明枕，銀燭不張光鑒帷。", "瑤光樓南皆紫禁，梨園仙宴臨花枝。", "迎娘歌喉玉𥦖窱，蠻兒舞帶金葳蕤。", "三郎紫笛弄煙月，怨如別鶴呼羈雌。", "玉奴琵琶龍香撥，倚歌促酒聲嬌悲。", "飲鹿泉邊春露晞，粉梅檀杏飄朱墀。", "金沙洞口長生殿，玉蘂峰頭王母祠。", "禁庭術士多幻化，上前較勝紛相持。", "羅公如意奪顏色，三藏袈裟成散絲。", "蓬萊池上望秋月，無雲萬里懸清輝。", "上皇夜半月中去，三十六宮愁不歸。", "月中秘樂天半間，丁璫玉石和塤篪。", "宸聰聽覽未終曲，却到人間迷是非。", "千秋御節在八月，會同萬國朝華夷。", "花萼樓南大合樂，八音九奏鸞來儀。", "都盧尋橦誠齷齪，公孫劒伎方神奇。", "馬知舞徹下牀榻，人惜曲終更羽衣。", "祿山此時侍御側，金雞畫障當罘罳。", "繡{衤羽}衣褓日屓贔，甘言狡計愈嬌癡。", "詔令上路建甲第，樓通走馬如飛翬。", "大開內府恣供給，玉缶金筐銀簸箕。", "異謀潛熾促歸去，臨軒賜帶盈十圍。", "忠臣張公識逆狀，日日切諫上弗疑。", "湯成召浴果不至，潼關已溢漁陽師。", "御街一夕無禁鼓，玉輅順動西南馳。", "九門回望塵坌多，六龍夜馭兵衛疲。", "縣官無人具軍頓，行宮徹屋屠雲螭。", "馬嵬驛前駕不發，宰相射殺冤者誰。", "長眉鬒髮作凝血，空有君王潛涕洟。", "青泥坂上到三蜀，金堤城邊止九旂。", "移文泣祭昔臣墓，度曲悲歌秋雁辭。", "明年尚父上捷書，洗清觀闕收封畿。", "兩君相見望賢頓，君臣鼓舞皆歔欷。", "宮中親呼高驃騎，潛令改葬楊真妃。", "花膚雪豔不復見，空有香囊和淚滋。", "鑒輿却入華清宮，滿山紅實垂相思。", "飛霜殿前月悄悄，迎春亭下風颸颸。", "雪衣女失玉籠在，長生鹿瘦銅牌垂。", "象牀塵凝罨颯被，畫檐蟲網頗梨碑。", "碧菱花覆雲母陵，風篁雨菊低離披。", "真人影帳偏生草，果老藥堂空掩扉。", "鼎湖一日失弓劒，橋山煙草俄霏霏。", "空聞玉椀入金市，但見銅壺飄翠帷。", "開元到今踰十紀，當初事跡皆殘隳。", "竹花唯養棲梧鳳，水藻周游巢葉龜。", "會昌御宇斥內典，去留二敎分黃緇。", "慶山汙瀦石甕毀，紅樓綠閣皆支離。", "奇松怪柏爲樵蘇，童山眢谷亡嶮巇。", "煙中壁碎摩詰畫，雲間字失玄宗詩。", "石魚巖底百尋井，銀牀下卷紅綆遲。", "當時清影蔭紅葉，一旦飛埃埋素規。", "韓家燭臺倚林杪，千枝燦若山霞摛。", "昔年光彩奪天月，昨日銷鎔當路岐。", "龍宮御榜高可惜，火焚牛挽臨崎峗。", "孔雀松殘赤琥珀，鴛鴦瓦碎青琉璃。", "今我前程能幾許，徒有餘息筋力羸。", "逢君話此空灑涕，却憶歡娛無見期。", "主翁莫泣聽我語，寧勞感舊休吁嘻。", "河清海宴不難覩，我皇已上昇平基。", "湟中土地昔湮沒，昨夜收復無瘡痍。", "戎王北走棄青塚，虜馬西奔空月支。", "兩逢堯年豈易偶，願翁頤養豐膚肌。", "平明酒醒便分首，今夕一樽翁莫違。"]}