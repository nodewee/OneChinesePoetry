{"author": "李羣玉", "period": "唐", "type": "诗", "title": "湘中別成威闍黎", "paragraphs": ["至哉彼上人，冰霜凜規則。", "遊心杳何境，宴坐入冥默。", "解空與密行，名臘信崇德。", "吐論駕秋濤，龍宮發胸臆。", "羣迷行大夜，浩浩一昏黑。", "赤水千丈深，玄珠幾人得。", "持桮挹溟漲，至理安可測。", "寧假喻芭蕉，真成嗅薝蔔。", "松聲掃白月，霽夜來靜域。", "清梵罷法筵，天香滿衣襋。", "何方濟了岸，秪仗慈航力。", "願與十八賢，同棲翠蓮國。"]}