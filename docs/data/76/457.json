{"author": "韋蟾", "period": "唐", "type": "诗", "title": "和柯古窮居苦日喜雨", "paragraphs": ["貞機澹少思，雅尚防多僻。", "攬葛猶不畏，勞形同處瘠。", "頭焦詎是焚，背汗寧關炙。", "方欣見潤礎，那虞悲鑠石。", "道與古人期，情難物外適。", "幾懷朱邸綬，頗曠金門籍。", "清奧已蕭蕭，陳柯將槭槭。", "玉律詩調正，瓊巵酒腸窄。", "衣桁襲中單，浴牀拋下綌。", "黎侯寓於衛，六義非凡格。"]}