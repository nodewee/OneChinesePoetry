{"author": "李羣玉", "period": "唐", "type": "诗", "title": "送蕭綰之桂林", "paragraphs": ["蘭香佩蘭人，弄蘭蘭江春。", "爾爲蘭林秀，芳藻驚常倫。", "燦燦鳳池裔，一毛今再新。", "竹花不給口，憔悴清湘濱。", "一朝南溟飛，彩翮不可親。", "蒼梧雲水晚，離思空凝顰。", "我亦縱煙櫂，西浮彭蠡津。", "丈夫未虎變，落魄甘風塵。", "大禹惜寸陰，況我無才身。", "流光銷道路，以此生嗟辛。", "萬里闊分袂，相思杳難申。", "桂水秋更碧，寄書西上鱗。"]}