{"author": "李羣玉", "period": "唐", "type": "诗", "title": "登宜春醉宿景星寺寄鄭判官兼簡空上人", "paragraphs": ["曉發碧水陽，暝宿金山寺。", "松風灑寒雨，淅瀝醒餘醉。", "夜中香積飯，蔬粒俱精異。", "境寂滅塵愁，神高得詩思。", "皎皎滎陽子，芳春富才義。", "漲海豁心源，冰壺見門地。", "碧霄有鳩序，未展聯行翅。", "俱笑一尺繩，三年絆騏驥。", "摧藏擔簦客，鬱抑胸襟事。", "名業爾未從，臨風嘿舒志。", "一身渺雲嶺，中夜空涕泗。", "側枕對孤燈，衾寒不成寐。", "糧薪極桂玉，大道生榛刺。", "耻息惡木陰，難書劒歌意。", "揚鞭入莽蒼，山驛凌煙翠。", "越鳥日南飛，芳音願相次。"]}