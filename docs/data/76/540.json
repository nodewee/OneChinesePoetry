{"author": "李羣玉", "period": "唐", "type": "诗", "title": "送魏珪覲省", "paragraphs": ["木落楚色深，風高浪花白。", "送君飛一葉，鳥逝入空碧。", "猗歟白華秀，傷心倚門夕。", "不知雲漲遙，萬里看咫尺。", "蕭蕭青楓岸，去掩江山宅。", "離觴有黃花，節物助淒戚。", "瀟湘入𤃩桂，一路縈水石。", "煙蘿拂行舟，玉瀨鏘枕席。", "多君林泉趣，耽翫日成癖。", "長嘯凌清暉，襟情當雪滌。", "登龍屈指內，飛譽甚籍籍。", "未折月中枝，寧隨宋都鶂。", "曰余吞聲地，舉足傷瓦礫。", "見爾一開顏，溫明乃珠璧。", "春風到雲嶠，把酒時相憶。", "荳蔻花入船，鷓鴣啼送客。", "颺天與瘴海，此去備沿歷。", "珍重春官英，加餐數刀帛。"]}