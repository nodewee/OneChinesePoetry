{"author": "薛能", "period": "唐", "type": "诗", "title": "牡丹四首 二", "paragraphs": ["萬朵照初筵，狂遊憶少年。", "曉光如曲水，顏色似西川。", "白向庚辛受，朱從造化研。", "衆開成伴侶，相笑極神仙。", "見焰寧勞火，聞香不帶煙。", "自高輕月桂，非偶賤池蓮。", "影接彫盤動，藂遭惡草偏。", "招歡憂事阻，就臥覺情牽。", "四面宜綈錦，當頭稱管弦。", "泊來鶯定憶，粉擾蝶何顛。", "蘇息承朝露，滋榮仰霽天。", "壓欄多盡好，敵國貴宜然。", "未落須迷醉，因茲任病纏。", "人誰知極物，空負感麟篇。"]}