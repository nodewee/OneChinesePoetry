{"author": "薛能", "period": "唐", "type": "诗", "title": "和曹侍御除夜有懷", "paragraphs": ["有病無媒客，多慵亦太疎。", "自憐成叔夜，誰與薦相如。", "嗜退思年老，諳空笑歲除。", "跡閑過寺宿，頭煖近階梳。", "春立窮冬後，陽生舊物初。", "葉多庭不掃，根在逕新鋤。", "田事終歸彼，心情倦老於。", "斵材須見像，藏劒豈爲魚。", "效淺慙尹祿，恩多負辟書。", "醻知必擬共，勿使浪躊躇。"]}