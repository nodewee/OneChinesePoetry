{"author": "薛能", "period": "唐", "type": "诗", "title": "送浙東王大夫", "paragraphs": ["天爵擅忠貞，皇恩復寵榮。", "遠源過晉史，甲族本緱笙。", "亞相兼尤美，周行歷盡清。", "制除天近曉，衙謝草初生。", "賓客招閑地，戎裝擁上京。", "九街鳴玉勒，一宅照紅旌。", "細雨當離席，遙花顯去程。", "佩刀畿甸色，歌吹館橋聲。", "騕褭從秦賜，艅艎到汴迎。", "步沙逢霽月，宿岸致嚴更。", "渤澥流東鄙，天台壓屬城。", "衆談稱重鎮，公意念疲甿。", "井邑曾多難，瘡痍此未平。", "察應均賦歛，逃必復桑耕。", "隼重權兼帥，鼉雄設有兵。", "越臺隨厚俸，剡硾得尤名。", "夜蠟州中宴，春風部外行。", "香匳扃鳳詔，朱篆動龍坑。", "報後功何患，投虛論素精。", "徵還真指掌，感激自關情。", "舊業懷昏作，微班負旦評。", "空餘騷雅事，千古傲劉楨。"]}