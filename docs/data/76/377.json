{"author": "鄭顥", "period": "唐", "type": "诗", "title": "續夢中十韻", "paragraphs": ["間歲流虹節，歸軒出禁扃。", "奔波陶畏景，蕭灑夢殊庭。", "境象非曾到，崇嚴昔未經。", "日斜烏斂翼，風動鶴飄翎。", "異苑人爭集，涼臺筆不停。", "石門霧露白，玉殿莓苔青。", "若匪災先兆，何緣思入冥。", "御爐虛仗馬，華蓋負云亭。", "白日成千古，金縢閟九齡。", "小臣哀絕筆，湖上泣青萍。"]}