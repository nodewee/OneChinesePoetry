{"author": "李羣玉", "period": "唐", "type": "诗", "title": "贈方處士兼以寫別", "paragraphs": ["天與雲鶴情，人間恣詩酒。", "龍宮奉採覓，澒洞一千首。", "清如南薰絲，韻若黃鍾吼。", "喜於風騷地，忽見陶謝手。", "籍籍九江西，篇篇在人口。", "芙蓉爲芳菲，未落諸花後。", "所知心眼大，別自開戶牖。", "才力似風鵬，誰能算升斗。", "無營傲雲竹，琴帙靜爲友。", "鸞鳳戢羽儀，騏驥在郊藪。", "鏡湖春水綠，越客憶歸否。", "白衣四十秋，逍遙一何久。", "此身無定跡，又逐浮雲走。", "離思書不窮，殘陽落江柳。"]}