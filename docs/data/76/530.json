{"author": "李羣玉", "period": "唐", "type": "诗", "title": "龍山人惠石廩方及團茶", "paragraphs": ["客有衡岳隱，遺余石廩茶。", "自云凌煙露，采掇春山芽。", "珪璧相壓疊，積芳莫能加。", "碾成黃金粉，輕嫩如松花。", "紅鑪爨霜枝，越兒斟井華。", "灘聲起魚眼，滿鼎漂清霞。", "凝澄坐曉燈，病眼如蒙紗。", "一甌拂昏寐，襟鬲開煩拏。", "顧渚與方山，誰人留品差。", "持甌默吟味，搖膝空咨嗟。"]}