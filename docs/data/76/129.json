{"author": "薛能", "period": "唐", "type": "诗", "title": "華清宮和杜舍人", "paragraphs": ["五十年天子，離宮仰峻牆。", "登封時正泰，御宇日何長。", "上位先名實，中興事憲章。", "起戎輕甲胄，餘地復河湟。", "道降玄元祖，儒封孔子王。", "因緣百司署，聚會一人湯。", "渭水波搖綠，秦山草半黃。", "馬馴金勒細，鷹健玉鈴鏘。", "下箭朱方滿，鳴鞭皓腕攘。", "畋思獲呂望，諫祗避周昌。", "兔跡貪前逐，梟心不早防。", "幾添鸚鵡勸，先賜荔枝嘗。", "月鎖千門靜，天吹一笛涼。", "細音搖羽佩，輕步宛霓裳。", "禍亂基潛結，昇平意遽忘。", "衣冠逃犬虜，鼙鼓動漁陽。", "外戚心殊迫，中原事可量。", "血埋妃子豔，刃斷祿兒腸。", "近侍煙塵隔，前蹤輦路荒。", "益知迷寵佞，遺恨喪賢良。", "北闕尊明主，南宮遜上皇。", "禁清餘鳳吹，池冷睡龍光。", "祝壽山猶在，流年水共傷。", "杜鵑魂厭蜀，蝴蝶夢悲壯。", "雀卵遺雕栱，蟲絲罥畫梁。", "紫苔侵壁潤，紅樹閉門芳。", "守吏齊鴛瓦，耕民得翠璫。", "登年昔酺樂，講武舊兵場。", "暮草深巖翠，幽花墜逕香。", "不堪垂白叟，行折御溝楊。"]}