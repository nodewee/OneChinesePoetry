{"author": "王邁", "period": "宋", "type": "诗", "title": "就許宰求雲岫倡和集", "paragraphs": ["昔者杜老夜聽許十詩，爲言風騷共推激。", "如何汗青失其傳，覽杜集者爲許惜。", "我曾得倡和之巨編，暗中驚喜拾拱璧。", "泰岳之後無虛人，宗派元自一家出。", "馳筒往返者誰歟，雲岫先生詩巨擘。", "文鸞彩鳳迭應酬，響撼翠梧徹金石。", "血駒紫燕爭追馳，容與蟻封中徐疾。", "留卷把玩不忍歸，痛快差類愈頭檄。", "應知至寶疇敢私，天下有目皆願識。", "刊之堅梓廣流行，作我縣齋大奇特。", "詩名要與宇宙齊，豈比五臺詩卷逸。", "自從秋孟授鋟工，跂予望之朝連夕。"]}