{"author": "王邁", "period": "宋", "type": "诗", "title": "殿廷初考諸同舍約共賦詩", "paragraphs": ["紹丑夏五初，皇帝下明詔。", "大廷策羣英，虛心問道要。", "初考凡六員，同時赴宣召。", "宮講絜齋子，典刑真克肖。", "胄丞道鄉孫，道心長返照。", "何殊鐘在簴，宛如刀出鞘。", "谷口亦何人，才德俱富邵。", "走也分塵埃，識見等螢爝。", "亦獲在選中，所得過所料。", "宮燭分夜輝，御香供早燒。", "羣羽競赴矰，衆鱗爭入釣。", "意氣雲龍翔，精神風虎嘯。", "或巽入柔行，或疾聲大叫。", "或自出機軸，或工事竊剽。", "或寫雲和音，或鼓折楊調。", "或作朝鳳鳴，或吟蚯蚓竅。", "好惡隨品題，寧復相譏誚。", "上方富春秋，明齊日月耀。", "涓露增滄溟，微塵填嶽嶠。", "乙覽公平章，甲科須直峭。", "諷必納祈招，箴必容庭燎。", "國步頼扶持，民痍需砭療。", "詰朝已竣事，杯行可以釂。"]}