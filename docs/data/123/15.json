{"author": "李彭", "period": "宋", "type": "诗", "title": "戲答椶笋", "paragraphs": ["髯翁落落緣坡竹，肥如瓠壺書滿腹。", "好客勤炊燭代薪，中厨羮金仍膾玉。", "春風渺渺生微瀾，欲向吳江把釣竿。", "引帆伐鼓閲三歲，候雁不來衣带寬。", "阿蠻虎子能哮吼，千金掃除似無帚。", "却甘杞菊侵我畦，固窮不障談天口。", "剩誇椶笋饞生津，章就旁搜不厭頻。", "錦綳嬌兒直欲避，紫駝危峰何足陳。", "出爲小草居遠志，藜藿盤中長此味。", "客來不廢董嬌嬈，安用凋胡見真意。", "年來我亦食無魚，莫遣此老専懷羭。", "時時酒澆茶苯尊，亂我玄藳俱扶疏。"]}