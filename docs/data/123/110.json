{"author": "陳有聲", "period": "宋", "type": "诗", "title": "重修聖濟院", "paragraphs": ["蒙泉距宜春，相去百餘里。", "有僧來問余，借問何姓氏。", "乃余昔所敬，見之蹙然喜。", "敘余語未既，省記到山始。", "屋廬今何如，舊者存有幾。", "一別十八年，再見復在此。", "僧云今勝前，百蠹費更理。", "昔茅塞蹊徑，今道平如砥。", "昔門不容蓋，今可駟結軌。", "昔堂地一坳，今去天尺咫。", "翬飛兩廡列，翼從萬瓦起。", "古殿布丹雘，雲龕照青紫。", "臨流地寬曠，一带碧清泚。", "竹院密回環，松關秀兩峙。", "峰巒對青眼，泉石洗幽耳。", "最上兩龍湫，層崖狀奇詭。", "水旱凡禱祈，響答應甚邇。", "載念此招提，明禪祖基址。", "傳燈焰不續，老子心所耻。", "莊嚴七寶界，因果非偶爾。", "問余求篇題，以爲歲月紀。", "余老書最拙，況在塵箠裏。", "欲到身未能，欲輟請未已。", "忽然若天會，拈筆書滿紙。", "大空一浮漚，無成亦無毀。", "廣闊包八荒，歛藏歸一指。", "道足滿須彌，意合在稊米。", "幻成如是觀，佛亦不在是。", "虛空白且光，澄波靜無滓。", "四山時出雲，一月照徹底。", "天開道門庭，不斷佛種子。", "心地日杲杲，光照千萬祀。"]}