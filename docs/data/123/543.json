{"author": "王邁", "period": "宋", "type": "诗", "title": "二十韻寄潮陽宰余君實日華", "paragraphs": ["昔日潮守有昌黎，恩波萬頃橫鱷溪。", "五百年後得余令，棠陰上與韓本齊。", "故家縣譜熟展布，砉然牛刀優割雞。", "朞年已報三異政，節愛堂扁煥新題。", "手摩民瘼心隠痛，藥石其肯靳刀圭。", "老農終歲不識吏，廢疇荒隴皆鋤犁。", "邑有豪俠擅武斷，缿筩告訴來髫齯。", "仁者之勇一發露，愛苗亟欲芟稗稊。", "誰爲鼠輩巧道地，周道如砥生蒺藜。", "公車未采輿人誦，端士先爲橫議擠。", "朝中有語稍辨雪，言者愕立惜噬臍。", "侯朝聞命暮就道，束書之外他無齎。", "出廛五日纔百里，截鐙卧轍相提携。", "乞留有狀白府治，辭以君命安敢稽。", "香花隨乘推不去，丁壯遮拜嬰孩啼。", "不知朝廷聞得否，天下貪吏濁如泥。", "毀譽失真例如此，狂瀾既倒誰能隄。", "書生有舌不善佞，今拜東野頭須低。", "詩成翻恨天門遠，何人乞我青雲梯。"]}