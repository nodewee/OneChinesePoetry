{"author": "王邁", "period": "宋", "type": "诗", "title": "寄同年新塗王宰夢弼", "paragraphs": ["玉笥高嵯峨，異石光燦皠。", "紫蓋有佳人，出爲花縣宰。", "佳人秀吾宗，天姿最高塏。", "飲水抱絲絃，紉蘭纕蕙茝。", "疇昔糾郡掾，辯獄亦幾殆。", "人命我所爭，斗粟何足愛。", "上官翻相知，剡薦異寮寀。", "及膺民社寄，直道肯自悔。", "以柔克高明，爲政尚慈愷。", "農扈飽春和，荒年獨不餒。", "猾吏履薄霜，洗手畏納賄。", "桑間雉正馴，壁上魚多鯘。", "昔我在湘幙，相從垂兩載。", "書生守方拙，時粧不入隊。", "惟君雅知心，刮目賞奇磊。", "君有桃李栽，我獨芙蓉采。", "無何風木悲，天乎余何罪。", "歸歟泣焄蒿，久矣嬰病痗。", "除夜接君書，烏欄墨璀璀。", "訪問死生餘，警語鞭不逮。", "爲言剛近仁，直性終難改。", "近乃加和平，痛自鏟光彩。", "萬事必宗道，衆流須納海。", "隨時少屈伸，正直固常在。", "再拜君之言，書紳戒荒怠。", "時事苦間關，誰歟穆天縡。", "來書尚可爲，蒼生久相待。"]}