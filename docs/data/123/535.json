{"author": "王邁", "period": "宋", "type": "诗", "title": "許宰和篇至再用韻謝", "paragraphs": ["陶令束带對督郵，歸來高興潛有激。", "昌黎縣齋飽讀書，自謂此日足可惜。", "二賢詩留天地間，千載寶之爲雙璧。", "當官不妨文字樂，似此人物不時出。", "宦海風濤縣爲甚，文書束筍紛莫擘。", "許侯敏手良不難，錯節居然逢匠石。", "寬租農扈享豐登，講學如流蘇廢疾。", "筆力重於丈二殳，詩筒敏似尺一檄。", "句中之眼獨心知，貽奪陶韓少人識。", "鄉有達尊性愛士，縣榻於堂賞英特。", "冰車雪輾笑鈍遲，不爾續題尤富溢。", "窮冬四壁坐無聊，渴思一字車渠百。", "走僕乞取稛載歸，底用黄金壯顔色。", "祇恐天上六丁聞，一夜取將煩霹靂。"]}