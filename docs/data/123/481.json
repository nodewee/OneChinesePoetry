{"author": "王邁", "period": "宋", "type": "诗", "title": "謝京尹惠酒饌", "paragraphs": ["逐客次江干，復此風雨夜。", "元戎念寂寥，更僕相慰藉。", "醽醁實珍肴，寵光生邸舍。", "妻孥共感慼，道路或猜訝。", "謂此偃蹇蹤，橫被彎弓射。", "彼哉簧正巧，或者石猶下。", "同志欲過從，避黨輒驚怕。", "曾謂十連尊，理煩無頃暇。", "惠顧及無聊，多言莫爲謝。", "平生仗信義，正色叱姦詐。", "此樣不入時，致入人話靶。", "明時方獻文，安得有謗駡。", "獨以殿廬中，語言少假借。", "遂犯螳螂怒，間坐鴟鴞嚇。", "先期入簾幕，坐是罹罟擭。", "公施不報恩，高義等嵩華。", "一言挾纊溫，所嗜非酒炙。", "天日方清明，罪過宜宥赦。", "白璧可洗瑕，煩公叩造化。"]}