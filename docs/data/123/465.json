{"author": "王邁", "period": "宋", "type": "诗", "title": "題趙別駕委齋詩", "paragraphs": ["別駕來訪別，徵我委齋詩。", "敢問委之說，別駕自發揮。", "萬事悉委分，吾何容心爲。", "抱槧游文屋，去取委所司。", "一戰偶得雋，敢誇詞藻奇。", "隨牒走仕途，薦舉委所知。", "一朝獲通籍，敢恃妍媚姿。", "不見百里奚，非黠亦非癡。", "爵祿委倘來，飯牛牛自肥。", "不見塞上翁，無喜亦無悲。", "得喪委自然，失馬馬復歸。", "委懷在琴書，栗里真吾師。", "委順聽時命，香山不吾欺。", "吾以名吾齋，曰委不亦宜。", "王子曰不然，我言異於斯。", "人性涵萬善，其位配兩儀。", "凡天所委付，受者不得辭。", "行藏道汙隆，進退時安危。", "委禹以治水，胼胝敢言疲。", "委尹以復辟，寵利非謀私。", "經制委姬旦，述作委仲尼。", "今古理無二，聖賢人可希。", "綱常或淪斁，委我開訓彝。", "楊墨路必闢，韓莊門宜麾。", "宇宙或傾仆，委我力扶持。", "補天出媧石，浴日升咸池。", "饑者委我食，寒者委我衣。", "一或負所委，是謂天職虧。", "若君所言者，莊老同一岐。", "梁以苦空壞，晉以清談隳。", "流弊至委棄，往事真來規。", "世道真險隘，天將委之誰。", "上不能使爾，夫豈無良醫。", "因詩重感慨，當有評是非。"]}