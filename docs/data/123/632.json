{"author": "王邁", "period": "宋", "type": "诗", "title": "潘世表來訪臨別贈二十韻", "paragraphs": ["病眼緣春困，晨興爲子明。", "未應談世故，政恐累吾清。", "書况近何若，襟期久不傾。", "春來已多日，課辦幾何程。", "我懶覺成慣，人憐太瘦生。", "招窮詩作祟，攻悶酒爲兵。", "昨著僧房宿，思尋友舊盟。", "時時整行李，往往嘆浮萍。", "一動歸歟興，長歌去矣行。", "小軒頻偃蹇，分物息經營。", "綠愛彌牆幄，紅驚糝地英。", "感時愁杜宇，喚夢賞鸝鶊。", "秩馬來迢遞，論文會合并。", "匆匆爲草具，鬰鬰有蘭馨。", "如許遽言別，深知不盡情。", "惜花二三月，送客短長亭。", "萬事眼前幻，一杯身後名。", "相期在忠孝，冷笑付枯榮。", "問學無窮盡，文章合老成。", "倘來聊爾爾，所立要錚錚。", "此去逢同社，爲儂好寄聲。", "有需新句子，此稿不妨呈。"]}