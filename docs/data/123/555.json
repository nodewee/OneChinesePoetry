{"author": "王邁", "period": "宋", "type": "诗", "title": "代賀崇清陳侍郎正仲讜誕辰", "paragraphs": ["曾夢乘槎泛銀潢，不遇張騫遇東方。", "爲言神仙事渺茫，仙府不在白雲鄉。", "丹台幻作儒珍閣，蓬島飛來雙筆堂。", "鶴車千乘集雲軸，玉塵萬斛紛雪香。", "是中仙翁永難老，嘗侍香案近玉皇。", "歸來手握山水印，傲睨羲昊輕軒裳。", "新詩醉墨美無度，奄有元白兼鍾王。", "身在巖壑心廊廟，絲鬢垂頷顔蒼蒼。", "與公同時一輩人，半隨蒲荻零秋霜。", "元老崔嵬獨山立，歲寒不改雪中篁。", "九月十五夜未艾，長庚伴月光煌煌。", "台星壽星合爲一，今夕何夕見此祥。", "翠娥滿引九仙醖，菊英入盞宮樣黄。", "珠明玉潤陪笑粲，起舞璫佩鳴丁當。", "李蹊森森密無縫，佳句往往溢詩囊。", "我於門闌最晚出，瓣香致禱意則長。", "如聞郡國事方殷，須起老手爲平章。", "待教衛武了相業，方許潞公歸洛陽。"]}