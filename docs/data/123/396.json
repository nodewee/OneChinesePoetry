{"author": "林表民", "period": "宋", "type": "诗", "title": "寄題鄭熙寧夫玉軒", "paragraphs": ["良玉本不琢，大音無希聲。", "觀君命軒意，欲以詩自鳴。", "君詩志古調，考擊參差韺。", "泠泠澗泉泣，切切谿條清。", "孚尹露涵采，潤美月泛英。", "昔聞洛山中，種者須其成。", "非希咸陽價，匵韞那敢輕。", "用之薦穹昊，何但鬼神驚。", "凉欲覺庭葉，夜疏耿鐙驚。", "一讀一啟予，古調真難評。"]}