{"author": "王邁", "period": "宋", "type": "诗", "title": "寄惠州陳史君真卿", "paragraphs": ["千仞羅浮山，蓬萊分左股。", "有詔陳太丘，剖符爲地主。", "皇皇太丘門，德星之所聚。", "前光盛胚胎，後來紛衆甫。", "共惟休齋公，遺教垂鄒魯。", "君侯其聞孫，風烈不忝祖。", "繼以詩書帥，遺愛比召杜。", "君侯其英嗣，真清亦如父。", "嚮者位于朝，穹官可拾取。", "不能枉尺尋，矧肯效媚嫵。", "翩然乞一麾，來此開藩府。", "此郡舊富饒，廣中號樂土。", "年來困軍須，炎火無冷釜。", "鄰盜闖其藩，燒痕未全補。", "噓枯待仁風，醒暍仰膏雨。", "迎輅兩朱幡，驩呼十萬戶。", "朝宣上德意，夕問民疾苦。", "爲渠作豐年，愁嘆變歌舞。", "得結數十輩，萬物氣可吐。", "行奏循良功，入布承明武。", "走也山林人，本無素宦譜。", "妄言宗社事，屢犯君相怒。", "緝緝惡樊繩，眈眈畏關虎。", "歸歟結茆庵，課僕理蔬圃。", "餘子易炎凉，眼前何足數。", "君侯誼薄雲，寄詩傾肺腑。"]}