{"author": "李彭", "period": "宋", "type": "诗", "title": "宴清心閣", "paragraphs": ["馬尾垂楊已墮綿，春風暴謔惱中年。", "驅車作意訪花縣，地主風流仍更賢。", "倦遊不比長卿慢，自迎傑閣開清宴。", "高談雄辨俯飛鳥，急管哀絃徹河漢。", "君侯筆端妙入神，百斛炳焕扛龍文。", "承明合受鸎花繞，何事斂板趨埃塵。", "清朝好士如好色，况茲卓絕流輩百。", "追鋒看即朝日邊，莫道垂綸在幽昃。"]}