{"author": "王邁", "period": "宋", "type": "诗", "title": "邵武山人楊壽卿臨別索詩", "paragraphs": ["楚峰之下有地仙，隻手把握山水權。", "青烏白鶴去不返，此郎高舉拍其肩。", "年來海內稱絕倡，眸子瞭然通意匠。", "巧尋地脈如良醫，妙畫山形如智將。", "高談曾折王侯腰，湖海隨身一酒瓢。", "僕痡馬瘦醉不省，術工鬼妬窮之招。", "龍眼豹睛休分別，螻蟻侯王等同穴。", "待儂回向心地初，林下班荆共君說。"]}