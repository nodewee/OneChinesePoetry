{"author": "程公許", "period": "宋", "type": "诗", "title": "東川節度歌", "paragraphs": ["東川節度兵馬雄，我嘗聞之浣溪翁。", "五百年間人事紛變滅，惟有青山衮衮今古同。", "春官侍郎李太史，沃絲昔日來觀風。", "八年俛仰一炊黍，蔚藍臺上烟雨愁溟濛。", "棠郊蔽芾公所憩，還有竹騎馳兒童。", "是時北塵轉騷屑，綠林之寇紛內訌。", "洛波殷雷躍雙龍，遂也長公潼少公。", "少公赴鎮先十日，千夫煌煌飛旆紅。", "金城一面森戌削，賊戈自此不復鋒。", "三災之劫偶參會，天豈薄於遂而私於潼。", "屹然洚波之砥柱，艱哉安宅之集鴻。", "險夷一節貫金石，玉山對峙雙玲瓏。", "春風送客來，束書一短篷。", "恨無春色浮山之傑句，空有帝鄉愁緒之孤忠。", "舉頭山城新百雉，繚繞下與州城通。", "高如石首矗萬仞，堅並鐵甕盤層穹。", "樓棚丹霞未爲麗，形勢墨守何可攻。", "向來牛頭著亭處，晴烟萬井歷歷明雙瞳。", "徹桑未雨寧過計，路旁築屋難爲功。", "侍郎憂國秉卓識，始謀肯使輕傷農。", "登登之築紛百堵，一朝𡽱嶪如金墉。", "初疑化城爲佛幻，又恐鬼役非人工。", "浣溪曩賦冬狩行，恨不回轡擒四戎。", "向令眼前見此事，奇偉大篇當復加舂容。", "腐儒自嗟才力窘，安得喚起詩老爲我細琢礱。", "紫皇坐朝甘泉宮，四明不隔天九重。", "慨懷豹尾舊持橐，長安日遠身孤蓬。", "起家小屈東川牧，驥足折旋縈蟻封。", "三年厭聽鞞鼓譟，甲兵何時一洗空。", "事不爲難亦非易，所病滔滔皆發蒙。", "明堂只須一柱力，杗桷渠可令乏供。", "更須度外廣物色，納納萬頃雲夢胸。", "我歌東川節度兵馬雄，歌聲激烈轟豐隆。", "先一州兮後天下，風雲呼吸龍虎從。", "畫圖麒麟銘鼎鐘，牛頭之城萬古長穹窿。"]}