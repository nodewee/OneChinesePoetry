{"author": "王邁", "period": "宋", "type": "诗", "title": "陳侍郎見激字韻和以見寄復用韻謝", "paragraphs": ["先生德量萬頃波，撓之不濁無湍激。", "文章亦如萬斛泉，酌之不竭何慳惜。", "滄浪亭下把釣竿，雙筆堂前看蒼璧。", "時逢問字客及門，倒屣不要人扶出。", "飲酣戲索烏欄書，吟罷笑拈麟脯擘。", "一詩直萬雞林金，衙官坡谷奴劉石。", "得者須熏玉蕤香，覽而玩之痊百疾。", "堂堂元帥坐詞壇，餘子誰堪承羽檄。", "許侯端是忘年交，具眼朗然爲賞識。", "雲岫詩卷盈錦囊，自欣邂逅有勝特。", "先生筋力似裴公，侯比香山才更逸。", "凉臺燠館富唱酬，如見古人今之夕。", "斐然小子謾成章，所美信美安敢溢。", "有來珍翰費吹噓，展閲再三感千百。", "當偕巨帙什襲藏，寒谷先期有春色。", "新年更擬打作碑，薦福莫教雷霹靂。"]}