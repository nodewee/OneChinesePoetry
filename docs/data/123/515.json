{"author": "王邁", "period": "宋", "type": "诗", "title": "贈談星達士", "paragraphs": ["列肆競談星，謬者十八九。", "達士何許人，儔中推好手。", "精步宿羅胸，縱談鬼擘口。", "技絕固招窮，鶉衣不掩肘。", "朅來訪臞翁，意欲相擊扣。", "翁命翁自知，不問子休咎。", "蒼生命甚危，子亦知乎否。", "魏闕妖狐翔，吳江水獸吼。", "馮夷肆陸梁，富媼難載負。", "强寇噬邊州，湖堧經踐蹂。", "王師戰且弱，鉞鈍甲兵朽。", "流民滿江濆，溝洫紛骸髏。", "京米貴於金，十千可一斗。", "暮夜光燭天，彗星大於帚。", "災眚此非常，其敢飲以酒。", "都人極皇皇，如魚驚在笱。", "國脈眇一絲，病固有從受。", "西山薨於前，鶴山繼於後。", "洪蔣與李徐，俱作修文友。", "吳訃漫塘翁，廣哭菊坡叟。", "天爲國生賢，福賢理宜厚。", "何事數鉅公，不爲國耆耉。", "周堪劉向亡，老光握靈壽。", "元城了翁去，賊京得皓首。", "賢者今餘幾，其生皆不偶。", "或入在朝廷，或出爲牧守。", "或未脫丹書，或猶耕岩藪。", "煩子布星躔，爲余細分剖。", "孰可坐廟堂，孰竟死田畝。", "孰堅如松篁，孰脆如蒲柳。", "天如祚吾宋，存者必長久。", "狂生何能爲，自分安老醜。", "無地堪植錐，仰空長擊缶。", "昂藏作丈夫，諂佞羞妾婦。", "寧可效熊經，不出隨狗苟。", "但願世道寧，天宇息塵垢。", "廷無憸壬人，周召置左右。", "邊無兒戲軍，廉藺善攻取。", "庶幾老餘生，官職乎何有。", "閒日教子書，不教子學走。"]}