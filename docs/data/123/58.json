{"author": "李彭", "period": "宋", "type": "诗", "title": "蝴蝶詩", "paragraphs": ["碧梧翠竹名家兒，今作栩栩蝴蝶飛。", "山川阻深網羅密，君從何處能來歸。", "疑君枕肱作莊夢，誤隨秋風訪天涯。", "大兒稍黠兒中虎，小兒初學繡帳語。", "青娥皓齒越中女，夜挑錦字停機杼。", "可歎不可思，可思不可見。", "君來翻作昧平生，看朱成碧非君面。", "耿蘭作報斷人腸，况復雀聲哦洞房。", "不知真是玉人否，大鈞刻彫不可量。", "君不聞蜀天子，化爲杜鵑似老烏。", "悲啼清血百花盡，有恨不吐歸黄壚。", "又不見湘纍平生女嬃罵，空遺離騷萬鈞價。", "楚些許時招不來，亦復穿花繞寒夜。", "願君莫飛入兔園，青春粲粲花葉繁。", "雄蜂雌蝶閙如雨，於君一脚不可安。"]}