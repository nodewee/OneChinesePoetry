{"author": "王邁", "period": "宋", "type": "诗", "title": "簡復齋陳寺丞子表夫知丞併呈真西山", "paragraphs": ["復齋吾之師，高山儼標致。", "僕嘗函丈間，乞得四箴字。", "及來仕京華，登門願受記。", "復齋首肯之，贈言簡而毅。", "殺身可成仁，舍生甘取義。", "此生尚可輕，圭黍眇爵位。", "僕退書之紳，雋永言有味。", "充員京兆幕，萬一可行志。", "赧顔斥吏胥，冷眼視權貴。", "婉嫿孤無朋，旁觀輒相忌。", "朝肆緝緝讒，暮遭申申詈。", "聖主初臨軒，不才叨考試。", "諸賢憚生語，一律愛軟媚。", "我喜衆所驚，人取我必棄。", "間有植私恩，了不恤公議。", "枘鑿不相投，罟擭焉得避。", "襆被去候潮，襁褓有幼稚。", "少需辰之良，解纜辭清渭。", "邂逅復齋子，入京方卸轡。", "爲言東湖上，英才日以萃。", "窮伊洛淵源，傳紫陽位置。", "要使莆三邑，薰爲善良地。", "僕也間斯言，歸心生兩翅。", "平生真西山，赤心愛善類。", "誨我以沉潛，意同言小異。", "二公負名節，可望不可企。", "勇退在盛年，高卧看兒戲。", "我行拜二公，顔面儻無愧。", "作詩欠硬語，呈似賢昆季。", "謹勿示他人，恐爲吾黨累。"]}