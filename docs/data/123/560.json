{"author": "王邁", "period": "宋", "type": "诗", "title": "題聽蛙軒", "paragraphs": ["白杜詩人大方家，詩兩牛腰書五車。", "高談世事坐捫虱，大扁丈室名聽蛙。", "我見東野低頭拜，三年未了聽蛙債。", "蛙有何好君賞音，從黽得蛙自尊大。", "君胡不聽高岡丹鳳鳴，又胡不聽華亭鶴唳聲。", "答云二物不間出，吾與此蛙別有情。", "年來鳳去避矰弋，梧桐其棲竹其食。", "有時伸喙鳴朝陽，反被妖烏豪鷂擊。", "鶴亦遠引歸遼東，無緣得近華清宮。", "縱鳴九皋許嘹唳，流矢傷翼愁天翁。", "不如且聽蛙聲好，喚回夢覺春池早。", "縱饒翡翠上苕蘭，差勝蛩螿啼露草。", "王子掉頭曰不然，夫君標致如胎仙。", "富家有子比雛鵷，吾道豈得長迍邅。", "不妨少待兩三年，一鳴驚人飛沖天。", "羣蛙蜿蝡何足憐，棄置官池任啾喧。"]}