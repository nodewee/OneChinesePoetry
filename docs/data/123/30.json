{"author": "李彭", "period": "宋", "type": "诗", "title": "題吳成伯家文與可所畫晚靄横春圖", "paragraphs": ["湖州手參造化鑪，墨君老稚俱扶疏。", "含毫回作晚靄戲，凴軒丹青渾欲無。", "雨聲忽破鳥行急，木末尚掛窮猿呼。", "衰翁將雛來蕩槳，挽引斜暉到漁網。", "嵐昏那計目力長，厓傾欲陟天梯往。", "湖州雖仆妙相存，此畫他年人更珍。", "但恐君家風雨夜，山川斷取不無神。"]}