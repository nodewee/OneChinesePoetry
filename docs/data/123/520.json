{"author": "王邁", "period": "宋", "type": "诗", "title": "跋林學士宋卿帖", "paragraphs": ["朝爲一旅人，暮拾九品官。", "趾高氣且浮，反面視孤寒。", "昔聞韓魏公，義風塞人寰。", "赤舄坐晝錦，有客排其關。", "孤身無所賫，乞公玉盥盤。", "公笑授之去，感涕雙汍瀾。", "我始得此事，謂可聳俗觀。", "家傳書甚悉，國史載不完。", "今見學士帖，爛然銀鈎蟠。", "方其一第初，半載游長安。", "持書遺鄉朋，客費無虛閑。", "近得奩中貲，分壯貧士顔。", "寧我食無魚，不忍渠無餐。", "寧我裾無華，不忍渠衣單。", "臭味何所愛，敢言囊之慳。", "猶愈輕薄兒，一笑黄金拚。", "我來閲遺書，據案發長歎。", "縱橫纔片紙，突兀已萬間。", "魏公爲上相，庇士易爲懽。", "林公初筮仕，爲此良獨難。", "景仰前輩人，高節騫雲山。", "原下不可作，清風何時還。", "泚筆哦此詩，寄名烏絲欄。", "庶幾一見者，可以激偷頑。"]}