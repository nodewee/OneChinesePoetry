{"author": "王邁", "period": "宋", "type": "诗", "title": "讀坡詩", "paragraphs": ["先生詩筆覷天巧，國中往往無曹鮑。", "一讀快如檄愈頭，抓癢底用麻姑爪。", "千古詞林有若人，誰復庸中誇佼佼。", "當年流落見丹心，懸知世道終難拗。", "玉堂豈不願公留，羣吠其如尨也狡。", "出入風波千萬里，葛巾野服混蠻獠。", "饑來隻字不堪煮，豆粥一盂粗可飽。", "跋前疐後竟何成，贏得清名占箕昴。", "與公同時富貴人，名字磨滅隨蟣蚤。", "丈夫當爲不朽計，方寸莫被饑寒擾。"]}