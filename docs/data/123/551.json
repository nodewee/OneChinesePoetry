{"author": "王邁", "period": "宋", "type": "诗", "title": "啄木鳥", "paragraphs": ["啄木復啄木，汝啄抑何毒。", "千株萬株端明松，五月六月來清風。", "木于汝何惡，朝朝暮暮啄。", "勸汝利觜宜少停，戕木之生吾忍聽，已有弋者在後亭。", "微蟲初何識，亦能對以臆。", "天子愛元元，宵衣念艱食。", "連年值禾饑，窮閭多菜色。", "縣官急督租，吏饕饑需索。", "啄木比刻木，何者爲可疾。", "木生與民生，何者爲當恤。", "可彈者不彈，爲我謝彼弋。"]}