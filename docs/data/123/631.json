{"author": "王邁", "period": "宋", "type": "诗", "title": "二月朔日得詩二十六韻", "paragraphs": ["二月方書朔，新晴景物饒。", "今春添一閏，是月始元朝。", "一枕初回夢，千官想正朝。", "橫魚金繫带，鳴騎玉爲鑣。", "歸第無餘事，流風競貴驕。", "歌翻羯羊鼓，舞襯鳳凰簫。", "爛醉東西玉，爭妍大小喬。", "湖山行處樂，日月暗中消。", "軒冕吾何羨，巾車隠者招。", "林泉供嘯傲，杖屨足逍遥。", "砌笋和泥掘，盆花引水澆。", "酒爐衣可準，茶竈火頻燒。", "冷眼蛾投燭，灰心鹿覆蕉。", "慣分田父席，懶折督郵腰。", "繙閱書連架，賡酬詩滿瓢。", "只知貧亦好，未覺興無聊。", "所恨黄巾熾，能爲鄰境祅。", "四郊羣嘯聚，十室九焚焦。", "舊臘月虧蝕，新年地震摇。", "臺占頻告異，塗說洊興妖。", "带甲多淪沒，抽丁困役徭。", "備防家買劍，巡邏境鳴刁。", "惡少鋒尤烈，渠魁首未梟。", "豺狼行逐逐，鴻雁羽翛翛。", "欲訴閭閻苦，其如魏闕遼。", "太平何日見，讀報惱孫樵。"]}