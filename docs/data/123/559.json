{"author": "王邁", "period": "宋", "type": "诗", "title": "春月白鶴吟寄魏鶴山", "paragraphs": ["鶴去兮渠陽，雪衣兮相羊。", "啄芳洲兮飲碧湘，如青城之棲兮流矢中傷。", "鶴來兮錢塘，朱頂兮昂藏。", "浴太液兮下建章，如九皋之唳兮聲徹上蒼。", "鶴歸兮臨邛之崗，嗥朔風兮立曉霜。", "捫參歷井兮水雲鄉，如遼東之返兮華表飛揚。", "昔者去兮，狂梟毒獍相賀乎偃月堂。", "迨其來兮，文鸞祥鳳相得乎漢未央。", "今其歸兮，馴鷗狎鷺相待乎午橋莊。", "善類無依兮，若空乎振鷺之行。", "留行無語兮，誰扼乎羣鳥之吭。", "歸去來於鶴何加損兮，關世道之否臧。", "有雁兮南翔，翼短兮心長。", "避繒弋兮飽稻粱，望胎仙兮天一方。", "思蹇産兮結中腸，此仙之壽兮未易量。", "天若祚宋兮，當復來而爲治世之祥。"]}