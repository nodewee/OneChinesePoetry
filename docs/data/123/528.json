{"author": "王邁", "period": "宋", "type": "诗", "title": "送朱典卿履常參學", "paragraphs": ["文章久矣乏正氣，作者付誰傳位置。", "天庠晚乃得朱君，鐘呂一鳴康瓠棄。", "君看今歲大廷魁，一種風骨何尪羸。", "吾曹此名未立耳，立則萬口須銜枚。", "君今乘槎問星漢，名已籍仙政何患。", "蠶繭工夫何足籌，龍墀勳業須早辦。", "作詩贈君當馬鞭，梅花送春入冷邊。", "與君同舍我無緣，天其或者須同年。"]}