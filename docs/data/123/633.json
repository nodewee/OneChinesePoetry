{"author": "王邁", "period": "宋", "type": "诗", "title": "春月閲報成詩寄呈方漕信儒孚若", "paragraphs": ["邊耗遽如許，廟謨先定無。", "書生良不武，夜半亦長吁。", "關表成餘幾，山陽援正孤。", "黄塵號鬼魅，落日走猩鼯。", "甲士疲鏖戰，丁夫困轉輸。", "臨淮一带水，諸將萬金軀。", "宛地誰收馬，延秋忌有烏。", "畢魂空慘淡，曦鬼定揶揄。", "公外英雄少，生來忠孝俱。", "全將身作膽，曾以口降胡。", "方喜規模偉，翻爲文法拘。", "正塗多植枳，公論冷如菰。", "嚙雪全初節，凌烟勉後圖。", "未應歌舞地，冷眼看侏儒。"]}