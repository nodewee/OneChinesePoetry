{"author": "王邁", "period": "宋", "type": "诗", "title": "代簡奉寄三山方時父遇游幾叟明復", "paragraphs": ["昔我游三山，稠中得二友。", "初交方時父，後識游幾叟。", "大比獻能書，厥歲在丁酉。", "垂釣文海中，修鱗上鈎否。", "蔡簿校文回，曰方其所取。", "有高說夫者，姓名出其右。", "高游本弟昆，紫荆偶分剖。", "游雖遲再薦，楚弓楚人有。", "余評時父才，進士中少耦。", "詞絕似秦七，詩已迫黄九。", "幾叟尤不凡，耿耿良自負。", "英辭沮金石，直氣干星斗。", "等是青雲人，科第爭前後。", "射策對天墀，會須爲舉首。", "三年一掄魁，須服天下口。", "毋爲陳誠之，要作張無垢。", "狂生分不才，垂老未覺醜。", "嚮坐太饒舌，相看擁衆手。", "六階何惜鎸，百謫亦甘受。", "不愛騎鶴姿，看人作太守。", "只讀相牛經，教子事農畝。", "乏地堪置錐，仰天頻擊缶。", "二君最知心，一別忽許久。", "作詩分寄之，或賞千金帚。", "併簡潘庭堅，何時一樽酒。"]}