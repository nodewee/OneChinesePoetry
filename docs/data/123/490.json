{"author": "王邁", "period": "宋", "type": "诗", "title": "有客一首寄溫陵史君趙侍郎涯", "paragraphs": ["有客至自泉，爲我出嘉話。", "泉得趙史君，誰人不稱快。", "天生冰玉姿，系出龜琴派。", "標峻埒昭回，氣清融沆瀣。", "方在諫省時，朝紳推鯁介。", "及膺承宣命，未到心已解。", "真李報政後，紀綱日大壞。", "有坐泉山堂，不守盂水戒。", "戶庭交賈胡，寶貨通買賣。", "繼者廉而慈，卧疴力衰憊。", "暴吏恃饕官，誅求及菅蒯。", "大姓及細民，怨仇起眥睚。", "我公方下車，當食輒興喟。", "寮屬愛貪泉，爭飲不爲怪。", "予將輩元結，誰肯伍樊噲。", "職曹與舶屬，時號大駔儈。", "兩疏劾四兇，人喜如爬疥。", "州胥富蓋藏，至則繫以械。", "曰此其渠魁，豈止爲罥絓。", "縣官庇黠胥，期限稍寬解。", "山判吁可驚，即日命追解。", "惟仁必有勇，勇去禾中稗。", "良善苦勢家，至則行决夬。", "府史例橐姦，今乃聽自敗。", "無欲始能剛，剛拔園中薤。", "我起瞻四方，風濤極澎湃。", "砥柱設無人，淪胥靡所屆。", "理欲差毫芒，公私分限界。", "公豎硬脊梁，浮榮等草芥。", "出處民戚休，行藏道隆殺。", "授公以師旄，一路息彫瘵。", "位公以中書，舉世警矇聵。", "宇宙倘清明，行有大除拜。", "作歌者何人，江左狂生邁。"]}