{"author": "王邁", "period": "宋", "type": "诗", "title": "送林公似有之宰古田  其一", "paragraphs": ["余與林公似，生長南山南。", "吾翁與乃翁，宿望俱不凡。", "或晚登黄甲，祿不霑斗甔。", "或困頓場屋，補勞僅青衫。", "執手授遺編，尚友遷繼談。", "家法無諂語，妙理靜中參。", "丁丑俱一第，苦盡稍回甘。", "蹭蹬二十年，令纔換頭銜。", "嚮來同登者，青雲徧騰驂。", "吾輩慣冰檗，世好殊酸鹹。", "君去宰壯縣，栽花興方酣。", "我乃賦歸與，悔狂口宜緘。", "棘蠅來營營，關虎卧眈眈。", "頹波從汩沒，砥柱高巉巖。"]}