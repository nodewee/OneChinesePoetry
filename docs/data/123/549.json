{"author": "王邁", "period": "宋", "type": "诗", "title": "謝政府饋金", "paragraphs": ["大廷昔日曾空臆，時論忌人太疏直。", "名公正色力主盟，寘之甲科免居乙。", "殿廬今日忝校文，甘言如飴心所嫉。", "或者欲植桃李恩，慨然爲下雌黄筆。", "頭方直是不能圓，入險固應陰下石。", "我公天下盡門生，僕荷知音心感激。", "幸無贓墨辱門牆，猶免語人顔發赤。", "感公具眼照人才，墜履遺簪猶愛惜。", "臨歸多謝饋兼金，何日能爲還白璧。"]}