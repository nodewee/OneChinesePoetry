{"author": "王邁", "period": "宋", "type": "诗", "title": "闕題", "paragraphs": ["拙成可抵萬金璧。", "從古至今不偶合，如何二妙一時出。", "僕也若調烏鵲鳴，斂翅甘受黄鶴擘。", "自從手授大雅文，孺子低頭拜黄石。", "數韻未足寫形容，先生響報何捷疾。", "兒嬌勝拾隋氏珠，母喜如捧毛生檄。", "自憐生長通德鄉，每沐達尊垂異識。", "爲題碑刻墨未乾，招入詩盟筆尤特。", "前無宋艷與班香，奄有庾清兼鮑逸。", "歲晚家食誰與娛，持此可慰風雨夕。", "先生自取太勞謙，提奬孤寒美多溢。", "大匠旁觀自汗顔，伯樂一顧價增百。", "琴堂聞亦有妙賡，迄遣奚奴爲物色。", "當官多是廢言詩，敏手何曾妨霹靂。"]}