{"author": "王邁", "period": "宋", "type": "诗", "title": "題弟綱舉之奉仙之室曰小蓬萊", "paragraphs": ["吾祖有方平，曾與麻姑會。", "滄溟化爲田，彈指五百歲。", "又有仙人喬，神游八極外。", "朝舄作鳬飛，世緣比蟬蛻。", "寥寥千載後，之子得正派。", "風度亦可人，春秋况未艾。", "朝搬紫河車，暮結飛霞佩。", "嚴事鍾與呂，信心終不退。", "經營白玉壇，肖象儼相對。", "四面來青山，獻奇飛羽盖。", "爐熏徹玉虛，劍水清塵界。", "瓊笈閲千函，丹方探三昧。", "誰謂三鳬遥，近在吾境內。", "蓬萊若云小，孰能爲之大。"]}