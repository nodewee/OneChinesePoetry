{"author": "李彭", "period": "宋", "type": "诗", "title": "南至日離同安舟中寄阿弓", "paragraphs": ["去年闌冬亦戒塗，北風吹雪邾城隅。", "八字山頭駕高浪，曙角更聽吹單于。", "今年南至又行役，蕭寺佛香僧飲俱。", "身在瀟湘黄蔑舫，眼看惠崇歸雁圖。", "緬懷吾家之季子，細酌明窗愁欲無。", "詩腸定遭酒媒孽，語作曉霜催槁梧。", "漫將長句代作草，河凍難求雙鯉魚。", "歸期不落蜡賓後，行李困來頻寄書。"]}