{"author": "王邁", "period": "宋", "type": "诗", "title": "贈郭五星", "paragraphs": ["五陵豪家輕薄兒，驕傲成癖不可醫。", "揮金買笑紅塵市，老死不曉寒與饑。", "囊螢案雪單貧士，杯水生涯北窗裏。", "途窮山鬼恣揶揄，命壓人頭提不起。", "郭君昔從先人遊，萬丈壯氣橫高秋。", "天無老眼不見錄，匆匆白了少年頭。", "一日訪余道艱窶，杯酒未闌淚如雨。", "揲蓍有術金不換，鶉衣百結無人補。", "我聞君語鼻亦酸，誤身直是坐儒冠。", "英雄未遇隠於卜，時人莫作白眼看。"]}