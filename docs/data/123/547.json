{"author": "王邁", "period": "宋", "type": "诗", "title": "題致爽軒詩", "paragraphs": ["明珠積斗滿金籝，時人逐臭如蒼蠅。", "公子一過掩其鼻，長物何足汙吾清。", "蕊珠午夜鳴玉珂，五侯門下肩相摩。", "公子有腰不可折，勢利不屈惟高歌。", "試問公子何所欲，有山數笏青如玉。", "我將致之襟袖間，山若肯來吾願足。", "淵明靈運不再生，青山白雲誰主盟。", "佳哉公子有具眼，終日看山無俗情。", "我來假館翁不靳，山下梅花動詩興。", "一語刮破俗子盲，兩字清高用不盡。"]}