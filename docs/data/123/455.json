{"author": "王邁", "period": "宋", "type": "诗", "title": "父執德化陳宰叔高槩寄詩和之", "paragraphs": ["欲作好官易，與時同俯仰。", "欲作好人難，前修嚴矱矩。", "馬安爲巧宦，孔光位宰輔。", "貽臭汗青中，詬駡之所聚。", "胡威清比父，魏謩直肖祖。", "世家有若人，百不一二數。", "夫君少壯時，筆力迫韓杜。", "晚歲宰一同，治最方卓魯。", "中都清要官，唾手可搏取。", "徑掛神武冠，去國身如羽。", "隠几挹青山，稱觴環綵舞。", "導養學熊鶴，鉛汞成龍虎。", "妙香參鼻觀，虛白生靈宇。", "興來聳文筆，象物蒙藻黼。", "客至開香醪，鯨量少儔伍。", "我登清風堂，人今道則古。", "敬宣與狎崇，所擇聽張禹。"]}