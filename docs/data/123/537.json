{"author": "王邁", "period": "宋", "type": "诗", "title": "贈術士陳談天", "paragraphs": ["我生之辰日在亢，斗牛之宿晻無耀。", "獨有首尾二虣星，角立昴氐爭繫標。", "一生奇蹇良苦之，已分青雲輸年少。", "每逢星史說經躔，探手止之頭屢掉。", "談天一日叩齋扉，信口陽秋天下妙。", "數靈不用蓍草占，機祕時將道眼照。", "玄中巧奪君平胎，聖處深入渾沌竅。", "俗人籌星亂如麻，蠡測管窺工竊剽。", "聽君談唾如秦青，字字宮商合腔調。", "如何孤身無所賞，萍梗風波任浮漂。", "正緣苦泄造化機，真宰忌之神所誚。", "方知多技故多窮，凡事皆然君莫笑。", "雖然知己豈無人，試往京城謁權要。", "一絲莫久牛蹄灣，滄海六鰲待君釣。"]}