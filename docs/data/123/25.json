{"author": "李彭", "period": "宋", "type": "诗", "title": "題盧鴻草堂圖", "paragraphs": ["丈室幽雲織翠微，盧生草堂雲作扉。", "陰崖絕壑鳥跡稀，扶藜縱觀拂雲霓。", "心知丹轂赤吾族，要須愛身如愛玉。", "三十六峰幽意足，何必鑒湖分一曲。", "老仙寧上登封壇，一夜蠒生雙足間。", "不知此圖筆筆妙，巖巒映带冰霜顔。", "集賢學士從省歸，僧床卧觀晝掩扉。", "繡鞍那補塵化緇，不如盧郎駕鴻飛。", "老色蒼顔今採薇，故山風煙常滿衣。", "眼明見此社中客，盡謝東阡與西陌。"]}