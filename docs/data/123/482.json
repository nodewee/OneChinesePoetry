{"author": "王邁", "period": "宋", "type": "诗", "title": "簡同年刁時中俊卿詩", "paragraphs": ["讀君老農詩，一讀三太息。", "君方未第時，憂民真懇惻。", "直筆誅縣官，言言虹貫日。", "縣官怒其訕，移文加誚斥。", "君笑答之書，抗辭如矢直。", "旁觀爭吐舌，此士勇無匹。", "今君已得官，一飯必念國。", "民爲國本根，豈不思培植。", "其如邊事殷，賦役煩且亟。", "虎營間二千，鳩工日數百。", "硬土燒熾窑，高崗輿巨石。", "山骨慘無青，犢皮腥带赤。", "羸者頳其肩，饑者菜其色。", "憔悴動天愁，搬移驚地脈。", "吏饕鷹隼如，攫拏何顧惜。", "交炭不論斤，每十必加一。", "量竹不計圍，每丈必贏尺。", "軍則新有營，誰念民無室。", "吏則日飽鮮，誰憫民艱食。", "州家費不貲，帑藏空儲積。", "間有小人儒，旁獻生財策。", "大帥令龔黄，豈願聞此畫。", "夏潦苦不多，秋旱勢如炙。", "願君在莒心，端不渝疇昔。", "蔡人即吾人，一視孰肥瘠。", "築事宜少寬，紓徐竢農隙。", "至如浮屠宮，底用吾儒力。", "彼役猶有名，何名尸此役。", "君言雖慫惥，帥意竟縮瑟。", "同年義弟兄，王事同休戚。", "相辨色如爭，相與情似暱。", "余言似太戇，有君前日癖。", "責人斯無難，亦合受人責。", "我既規君過，君盍砭我失。", "面諛皆相傾，俗子吾所嫉。"]}