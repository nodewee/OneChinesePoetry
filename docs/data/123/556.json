{"author": "王邁", "period": "宋", "type": "诗", "title": "溫陵萬安橋謁忠惠蔡公祠堂留題", "paragraphs": ["欲知公之忠，須誦三諫詩。", "欲知公之惠，須讀萬安碑。", "朝廷得公重，天下失公悲。", "騎鯨今幾年，悠悠人見思。", "今人愧前脩，風流不可追。", "立朝無剛容，突梯仍脂韋。", "字民乏廉聲，敲扑急繭絲。", "不知富貴有磨滅，芳名姱節無窮時。", "遊子晚出公之鄉，兒時斂袵公清規。", "吁嗟九原不可作，每於清夜夢見之。", "所以今日拜公像，浩歌出門雙淚垂。"]}