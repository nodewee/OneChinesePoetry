{"author": "李彭", "period": "宋", "type": "诗", "title": "觀吕居仁詩", "paragraphs": ["西風鏖暑功夫深，老火由來欺稚金。", "蠻花缺月午夢短，伐翳正爾開遙岑。", "忽看僧珍五字句，妙想寔與神明聚。", "清如明月東澗泉，壯如玄豹南山霧。", "抑揚頓挫百態隨，鷙鳥欲舉風迫之。", "莫言持此黄初詩，直恐竟亦不能奇。", "老懷凜凜受霜氣，想見此郎冰雪姿。", "鄙夫好詩如好色，嫣然一笑可傾國。", "擊節歌之侑歡伯，杯中安得着此客。", "此客不肯紲塵羈，况復世網如蛛絲。", "秋空横河鵰鶚上，不許蜂蝶同所歸。", "漢家太尉死宗社，大鳥泣墳天所借。", "謝傅未吐活國謀，賫恨懷奇赴泉下。", "僧珍向來期此人，頽波砥柱妙入神。", "要當疊些湘水濱，唤起猶足張吾軍。"]}