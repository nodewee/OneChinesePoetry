{"author": "李彭", "period": "宋", "type": "诗", "title": "夜宿寶巖寄寇李二鍊師兼懷王環中", "paragraphs": ["北風驅雲度危嶠，日下蒼茫煙靄横。", "山靈唤客起杖屨，定自不凡爲此行。", "山南冥搜未得妙，山陰問津向猿鳥。", "遙岑疊疊羅峻屏，溪流濺濺鳴楚調。", "眼明全椒道士家，丹砂入頰暾朝霞。", "談間勃窣妙理窟，挽不聽去猶欲遮。", "縹思右轄千丈松，眉宇中藏嵇阮風。", "放船雲夢鬼作祟，磈磊仆卧洪濤中。", "此翁身大不及膽，引帆復逐天邊鴻。", "淵宗堂中柱史裔，黄鵠作雛欺鶴唳。", "衣裾不著京洛塵，潛心涪翁哦五字。", "相逢俄頃復解攜，韻勝遣人增想似。", "僧窗夢短夜復長，句挾寒霜聊可寄。"]}