{"author": "王邁", "period": "宋", "type": "诗", "title": "簡延平李公足擇善", "paragraphs": ["昔人重相思，千里且命駕。", "我家去游洋，相望纔四舍。", "偃息豈不思，吉服詎可借。", "惟憑一雁翔，敢望雙鳬下。", "日者聞琴堂，墨綬將解卸。", "東閣領羣英，勝遊當首夏。", "惠然訪九仙，雲物爭迎迓。", "拂石納晚凉，秉燭娛清夜。", "吉碑共摩挲，吉夢相矜詫。", "物色故老言，赤鯉何年化。", "題詩富錦囊，仙境爲增價。", "是地近吾廬，過從何未暇。", "初傳尚半疑，後信良多訝。", "世態如浮雲，炎凉更代謝。", "高誼定不然，寄聲來慰藉。"]}