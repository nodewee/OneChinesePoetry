{"author": "王邁", "period": "宋", "type": "诗", "title": "贈林薪", "paragraphs": ["丈夫惟窮不可諱，僕妾于人真短氣。", "一技能精百不憂，有功翰墨尤足貴。", "林生家世本業儒，讀書不利改傭書。", "計窮未肯與書絕，又學裁翦兼黏糊。", "就中頗得三昧訣，翻騰碑畫更奇絕。", "持此可療寒與饑，十指便當張儀舌。", "昔我于生義理明，以我之困知生貧。", "我今一字不堪煮，生猶有技可資身。", "鄴侯書堂高不過，好事人少俗人多。", "把筆贈生以此歌，有劍無廩奈生何。"]}