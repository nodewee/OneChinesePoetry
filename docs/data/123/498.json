{"author": "王邁", "period": "宋", "type": "诗", "title": "送表弟陳一鳴堯章入京", "paragraphs": ["科目狹爲途，英雄多短氣。", "賓賢詔一頒，應舉紛如蝟。", "低心逐時趨，練語避忌諱。", "得者固僥踰，失者徒歔欷。", "巨鱗不上鈎，修翼不入罻。", "鄉選亦孔艱，計臺征以彙。", "我嘗校蘭省，厥歲在乙未。", "時收甲乙科，多是戊己尉。", "國步矧多艱，志士發長喟。", "襄蜀漲氛妖，江淮方鼎沸。", "毛錐無能爲，長劍使人畏。", "朝能立寸功，暮可攫富貴。", "二子趨玉京，道遠不吝費。", "進身假梯媒，流品孰涇渭。", "世科藉此登，親望始寬慰。", "老我謬憂時，周嫠遑恤緯。", "諸公忌生語，悉力攻謗誹。", "藿食可充饑，荷裳尚堪衣。", "功名付君等，山林吾有味。"]}