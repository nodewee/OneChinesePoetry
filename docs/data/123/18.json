{"author": "李彭", "period": "宋", "type": "诗", "title": "包虎行", "paragraphs": ["畫師老包氣如虹，解衣醉倒塵泥中。", "急呼生綃卧展轉，筆追造化分奇功。", "須臾奮袂於菟出，絕壑陰崖嘯風月。", "懸著高堂煙霧深，觀者膽寒俱辟易。", "誰爲彪子與虥孫，宛陵後葉諸仍昆。", "顧視雄姿亦遒緊，小犢繭栗何勞吞。", "通玄論成馱貝葉，大空小穴隨老衲。", "何暇與汝同條生，玄豹豐狐要彈壓。"]}