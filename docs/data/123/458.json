{"author": "王邁", "period": "宋", "type": "诗", "title": "白髮嘆  其一", "paragraphs": ["日月轉四時，團團輾清昊。", "人生一世間，輕塵棲弱草。", "寒暑不相貸，容鬢豈常好。", "嗟予涉世紛，聞道苦不早。", "塵勞縱掀簸，冉冉風中葆。", "行年將四十，素標已插腦。", "星星纔數莖，爛熳色勝縞。", "耘鑷雖暫無，安能遏衰槁。", "黄精似可餌，已白恐難掃。", "幸有琴心文，真訣堪却老。", "華池溉隠芝，青青可常保。", "斯理不吾欺，從今勤探討。", "要當驗他時，難爲常人道。"]}