{"author": "李彭", "period": "宋", "type": "诗", "title": "吳熙老家風雲圖", "paragraphs": ["秦人屈鼎真畫師，胸蟠風雲人得知。", "獨無佳句自潤色，未忍援毫時吐之。", "酒澆塊磊遂倒槖，素練忽復翻淋漓。", "宛如盛怒生囊口，飈至霆擊何由追。", "墨雲霮䨴摧半岳，飛動殆莫窮端倪。", "征人解装馬伏櫪，居人墐户雞亦棲。", "虚堂高掛髪爲立，三伏凜凜無炎曦。", "吳侯憐我慘不樂，卷去隨手俱清夷。", "乃知非獨畫工妙，妄念起滅分毫釐。", "想當在笥常洶洶，不與關河相蔽虧。", "會當一雨被八表，何用袐藏深密爲。"]}