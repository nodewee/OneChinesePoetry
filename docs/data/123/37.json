{"author": "李彭", "period": "宋", "type": "诗", "title": "客有以戲魚竹枕見餉作此謝之", "paragraphs": ["蘄州笛竹含風漪，縹瓷斵月聊相依。", "白頭苦風癡女問，歲晚乃知非所宜。", "公從何處得此枕，勁節儲霜餘凜凜。", "遊戲真同赴壑魚，小窗夕陽助酣寢。", "餌甘釣深安可圖，長網横江嗟已疏。", "我寧低昂弄清泚，絕勝縷切太官厨。", "莫作枯魚過河泣，寄聲魴鱮慎出入。", "長伴幽人蓑笠眠，夢破寒沙風雨急。"]}