{"author": "李彭", "period": "宋", "type": "诗", "title": "同子蒼放船南山石壁下", "paragraphs": ["南山修源何所似，顧癡鋪張側釐紙。", "酒酣潄墨風雨来，咫尺煙昏生萬里。", "韓侯静者妙英姿，乃呼扁舟共遨戲。", "我曹竟墮善幻中，叩舷歌呼但霑醉。", "寺下回潭凝不流，中有卧石如潛虬。", "孤峰已銜半規日，連山倒垂波底浮。", "韓侯風雅才甚優，胸中何止吞萬牛。", "未向承明草蓮燭，小留南國馴沙鷗。", "會須唤仗入天陛，尚憶谿邊横小舟。", "但願故人俱厚禄，平子不妨吟四愁。"]}