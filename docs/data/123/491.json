{"author": "王邁", "period": "宋", "type": "诗", "title": "題洪知觀靜齋", "paragraphs": ["蠻觸當戰衝，蚌鷸據爭境。", "相持無了期，復命終歸靜。", "人事苦紛拏，世態異炎冷。", "遠抱異俗觀，照以清明景。", "余生涉畏途，所至虞機穽。", "求富恥執鞭，圖名成畫餠。", "道侶得洪師，喚我夢中醒。", "師如辟塵犀，神觀最清警。", "葆粹息天倪，運斤優匠郢。", "結茅規數椽，討勝事幽屏。", "楹檻疏以明，規撫肅而整。", "晝永篆飛烟，風來幡弄影。", "開卷課黄庭，煮茶汲清井。", "以靜名其軒，會處心自省。", "吾廬雜塵囂，相望限一嶺。", "煩師縮地脈，得我便造請。", "別來火雲張，今見霜宇浄。", "寄詩當梅花，一笑師當領。"]}