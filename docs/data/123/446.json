{"author": "林表民", "period": "宋", "type": "诗", "title": "寄懷仙居贊府尤貴端", "paragraphs": ["樂安山水佳，遊屐獨未至。", "復有縣佐賢，欲見形夢寐。", "憶昨交際初，篝燈飲文字。", "數卷出寶儲，三人若鼎峙。", "相忘略形骸，同道許氣義。", "間之欻半朞，仰止惟一志。", "咸言居官清，或說立趣異。", "對松悟詩玄，飲水樂書味。", "於此可怡悅，視彼持遊戲。", "芸隠示倡酬，玉川辱簡記。", "不敏既重慚，有礙亦每喟。", "牖月揖耿光，瓶梅想幽致。", "思苦夜無眠，吟成托郵騎。"]}