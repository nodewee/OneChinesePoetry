{"author": "王邁", "period": "宋", "type": "诗", "title": "送陳君保作喆赴廣漕", "paragraphs": ["昔我與君俱妙齡，同時充貢鄉曲英。", "君携令名遜伯氏，天性好義甚好名。", "薄俗斗粟有德色，君視名第鴻毛輕。", "此事今無古亦少，百鳥羣中孤鳳鳴。", "老天相知苦不早，囊書匣劍猶書生。", "累年文屋提鐵騎，共我掎角參齊盟。", "我于再戰偶得雋，君雖屢衂無弱兵。", "長鬚忽持雙鯉至，短褐欲訪五羊城。", "紅粉蛛絲期已近，金灘鸂鶒眼偏明。", "知君圖南非左計，九萬扶摇第一程。", "疇昔韓蘇行脚處，一草一木被光明。", "鱷魚久出海若避，白鶴詩留泉石清。", "葛仙丹井未湮沒，伏波銅柱餘崢嶸。", "君行窺奇摘海異，澆沃磊塊氣愈盈。", "閩士南征可車載，間有鐵中夸錚錚。", "商瑚夏璉只君是，此寶豈久道邊橫。", "吹送鶚書風借便，殿前奏賦摩空聲。", "當家魁相衣缽在，會趾前美大門閎。", "壽母一笑春生頰，繡輿錦誥來將迎。", "牽衣兒女莫惜別，爲君爲親在此行。", "計程何日到庾嶺，梅花雪片飛瓊瑛。", "魁占羣芳差易耳，相期心事在和羹。"]}