{"author": "王邁", "period": "宋", "type": "诗", "title": "觀獵行", "paragraphs": ["落日飛山上，山下人呼獵。", "出門縱步觀，無遑需屐屧。", "至則聞獵人，喧然肆牙頰。", "或言岐徑多，御者因追躡。", "或言御徒希，聲勢不相接。", "或言器械鈍，馳逐無所挾。", "或言盧犬頑，獸走不能劫。", "余笑與之言，善獵氣不懾。", "汝方未獵時，戰氣先萎薾。", "弱者力不支，勇者膽亦怯。", "微哉一雉不能擒，虎豹之血其可喋。", "汝不聞去歲淮甸間，熊羆百萬臨危堞。", "往往被甲皆汝曹，何怪師行無凱捷。", "嗚呼安得善獵與善兵，使我一見而心愜。"]}