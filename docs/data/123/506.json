{"author": "王邁", "period": "宋", "type": "诗", "title": "述夢", "paragraphs": ["午枕避塵囂，夢乘銀潢槎。", "好風吹衣袂，墮我天之涯。", "羣仙赴號召，驂鳳來香車。", "一見如故舊，絲麟酌流霞。", "或鞭石爲羊，或握棗如瓜。", "中有汗漫生，盤礴埋丹砂。", "誰言仙有道，挾術相矜夸。", "顧我亦可學，正坐一念差。", "我笑謝之言，仙凡各有家。", "悠悠御風還，聚散如團沙。", "繩床一欠伸，茲遊真幻耶。", "咄咄置勿論，呼童煮新茶。"]}