{"author": "李彭", "period": "宋", "type": "诗", "title": "列遵道以古銅爵見歸", "paragraphs": ["何年銅爵姿狀古，如對高人開美度。", "重雲結疊虺虺雷，遶腹循環危欲雨。", "廉問御風之子孫，世南秘書藏肺腑。", "縱釴欲炙真垂涎，舉以壽卿吾所許。", "非無玉舟金叵羅，簡素睨之如糞土。", "奈何趙璧復來歸，知我懷茲會心侣。", "拂塵識面如故人，口不能言實莊語。", "細酌明窗舊索郎，伴我微吟度寒暑。"]}