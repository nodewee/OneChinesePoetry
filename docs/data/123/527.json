{"author": "王邁", "period": "宋", "type": "诗", "title": "送洪承信儒發西上", "paragraphs": ["詩賦不直一杯水，明經談笑博青紫。", "兩石爭如識一丁，長槍得勝毛錐子。", "夫君稽古歲月深，雕蟲童習素所恥。", "奮身刀劍亦借徑，未能免俗聊爾耳。", "朝來免胄翰墨場，妙發穿楊三昧矢。", "神人換鼻許正郎，朱衣點頭相行李。", "仙霞絕頂雪漫天，快上扶摇九萬里。", "明春躍馬白玉京，都人爭看龍燒尾。", "應笑向來點額人，方上橋門趨劍履。", "便須破費千黄金，邀儂一醉長安市。"]}