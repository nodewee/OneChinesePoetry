{"author": "王邁", "period": "宋", "type": "诗", "title": "送林公似有之宰古田  其二", "paragraphs": ["孤士脫選階，如出百丈塹。", "舉員必及格，桂籍始一占。", "宰邑非不榮，吏塵豈宜厭。", "平生學愛心，小試乃可驗。", "今時邑大夫，不軫閻閭念。", "非財不經營，所欲須屬饜。", "創第要高華，買姬求美艷。", "驕色肆頡頏，嚴科行聚斂。", "攫肉比饑鷹，噬膚如獰獫。", "但規己豐腴，皇恤民亡阽。", "吁嗟饕餮徒，信是搢紳忝。", "中人易轉移，習俗多薰染。", "林君最高明，百行無一欠。", "俗然君不然，白璧絕瑕玷。", "狂生作此詩，未病投鍼砭。", "愛助極拳拳，苦語忘其僭。"]}