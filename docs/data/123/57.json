{"author": "李彭", "period": "宋", "type": "诗", "title": "雪夜書懷", "paragraphs": ["夜烹伏雌歌偪側，泰山其頹吾道阨。", "天邊奎壁殞蘇公，諸君往往瀕蠻貊。", "帝遣仙儒玉局翁，涕下悲吟夜蕭索。", "冰姿玉立似平生，化作人間截肪白。", "黄屋久悟金縢書，豫行温詔歸遷客。", "嶠南華髪老先生，解羈來卜愚溪宅。", "枉遭越犬吠蒼皇，莫吟冰柱要呵責。", "重瞳雖復達四聰，尚恐乘軒多令色。", "短檠花重寒不眼，南望猶嗟萬山隔。"]}