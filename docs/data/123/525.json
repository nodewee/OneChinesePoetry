{"author": "王邁", "period": "宋", "type": "诗", "title": "墨歌寄林明叔", "paragraphs": ["贈君古墨三寸許，君知此墨從來處。", "溧陽石化幾千年，鋼鐵臼經三萬杵。", "昔我得之於異人，使我拾襲藏爲珍。", "我今以半爲君遺，物以少貴君勿嗔。", "來歲八月西風裏，我曹忼慨辦行李。", "書囊無底將不去，檢點笥中惟有此。", "用時須留一匕餘，丹墀大對要煩渠。", "更有浯溪紀功石，待問君王乞墨書。"]}