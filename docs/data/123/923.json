{"author": "陳郁", "period": "宋", "type": "诗", "title": "天賜白", "paragraphs": ["君不見書生鎸羌勒兵入，羌來薄城束縛急。", "蠟丸飛出辭大家，帳下健兒紛雨泣。", "鑿沙到石終無水，擾擾萬人如渴蟻。", "挽絙竊出兩將軍，敵箭飛來風掠耳。", "道傍神馬白雪毛，噤口不嘶深夜逃。", "忽聞漢語米脂下，黑霧壓城風怒號。", "脫身歸來對刀筆，短衣射虎朝朝出。", "自椎雜寶塗箭創，心折骨驚如昨日。", "穀城魯公天下雄，陰陵一跌兵刀窮。", "檥舟不渡謝亭長，有何面目歸江東。", "將軍偶生名已弱，鐵花暗澀龍文鍔。", "縞帳肥芻酬馬恩，閒望旄頭向西落。"]}