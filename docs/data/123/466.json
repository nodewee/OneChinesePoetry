{"author": "王邁", "period": "宋", "type": "诗", "title": "送族姪千里歸漳浦", "paragraphs": ["吾宗居漳濱，枌社足不到。", "迫歲携琴書，迢迢以謁告。", "草木同臭味，水火隨濕燥。", "行色念辛酸，開樽勤燕勞。", "葭管陽方升，凌室冰新破。", "語言頗有味，知子爲跨竈。", "日暮望白雲，江頭理歸柂。", "別我乞贈言，求以爲宗好。", "謝安自薦玄，杜子每念佐。", "子真玄佐流，我譽不爲過。", "惟學無他逵，損益在勤惰。", "我昔少年日，螢雪功自課。", "嘔肝綴文詞，懸膽警坐卧。", "甑寒心自憐，筆凍指欲墮。", "牛羊事芻牧，鴻雁謀粱稻。", "慈親日待養，一第天所報。", "願子繼自今，書田深種播。", "定力要堅持，居安謹無躁。", "青雲信有梯，我已爲前導。", "後來當有人，衮衮如響和。", "洗耳候凱音，嘉節迫吹帽。", "呼童辦楮英，爲子征西賀。"]}