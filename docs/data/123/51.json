{"author": "李彭", "period": "宋", "type": "诗", "title": "先成都訪故園得顔家斷壠碑", "paragraphs": ["我生性僻喜客卿，有練先書無復贏。", "墨池筆冡聊爾耳，春蛇秋蚓勞譏評。", "正書不數黄庭經，况復焦巖瘞鶴銘。", "永和題尾束高閣，醬瓿往往多蘭亭。", "怒猊渇驥日遠屏，嚴家餓隸當吞聲。", "千金敝帚不自見，憎雞愛騖何癡生。", "我家成都萬人傑，向來古心冶金鐵。", "顔公斷石出糞壤，一落眼界清思發。", "政如令嚴亞夫軍，中天夜寂懸明月。", "速須乞靈向若人，運斤成風萬鈞力。", "筆端寫我剛直胸，復與顔公振遺烈。"]}