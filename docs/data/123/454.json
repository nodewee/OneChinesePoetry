{"author": "王邁", "period": "宋", "type": "诗", "title": "東歸至衢城十五里頭", "paragraphs": ["征衣犯火雲，來自長安道。", "浹背汗淋漓，遵程行數跛。", "險阻已備嘗，習氣覺如掃。", "京華紈袴兒，顔色差强好。", "玉斝酌玻瓈，金盤飣水果。", "享此竟無端，榮枯太顛倒。", "嗟余數之奇，涉世嗟枯槁。", "青雲志未酬，午夜心如擣。", "浪蹈軟紅塵，有懷白雲老。", "决策賦歸歟，受此大轗軻。", "倚杖立沉吟，持盃澆磊砢。", "生平忠憤心，皎皎通穹昊。", "一身不足憂，世途深可悼。", "往歲淮甸間，邊吏困科瑣。", "金鼓聲漲天，溝壑填肝腦。", "一旦計之窮，首謀伏天討。", "眈眈慾無厭，百計需金寶。", "今者馳使車，囊橐費賫裹。", "乳臭坐廟堂，苟免及身禍。", "誰知鴻雁鳴，朝夕不相保。", "旱蝗莫爲災，四望無青草。", "我輩獨何心，日夕憂江左。", "豈不欲救之，勢力顧未可。", "敬持一瓣香，好爲蒼生禱。", "何日鞭五龍，澤之以霖潦。", "手提四方人，脫之於水火。"]}