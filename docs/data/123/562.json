{"author": "王邁", "period": "宋", "type": "诗", "title": "謝阮儒隠爲畫墨梅床屏", "paragraphs": ["畸人平生偏愛奇，愛梅成癖不可醫。", "書带堂前忽見之，相羊不去燃吟髭。", "今夕何夕秋爲期，芙蓉映日紅葳蕤，籬菊傲霜紛離披。", "南枝春信未有涯，安得此粲對酒巵。", "元是大阮解作無聲詩，寫梅幻相爲娛嬉。", "想當解衣盤礴下筆時，吸取清氣入肝脾。", "先融雪嶺作墨池，坐變秋陽成春暉。", "使我初見渾不疑，旋覺風骨全是顔容非。", "恍如臙支馬上坐明妃，緇塵生汗白玉肌。", "又如鴟夷船底載西子，烟波慘淡雙蛾眉。", "雪堂仙去渺莫追，補之位置傳者誰。", "君今此寶世間希，芒端寒燠巧推移。", "花神上訴真宰悲，何爲苦泄造化機。", "我有東絹滑如脂，裝潢爲屏作枕幃。", "平章衆畫何品宜，笑我嗜好與君相背馳，不愛崇桃積李鬭芳菲。", "請君快掃橫斜竹外枝，歲寒心事正要渠相知。"]}