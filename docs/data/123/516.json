{"author": "王邁", "period": "宋", "type": "诗", "title": "水口上舟呈同行傅月山萇", "paragraphs": ["泝流上嵩江，江闊流益峻。", "時方良月初，打頭惡風信。", "老翁把柂立，首叫尾必應。", "大男前運篙，風激水還噴。", "小男上拽縴，石行跲復奮。", "後退輒丈尋，前躋不尺寸。", "偪仄一堵中，危坐易慵困。", "冷雨去復來，前山邈難認。", "江天暮漸低，好風來一瞬。", "帆飽去如飛，兩程疑可併。", "舉杯囑月山，凡物有定分。", "壯年登王官，轉盼更五閏。", "星沙罹閔艱，日轂轉顛頓。", "方頭忤時流，失脚落陷穽。", "巧宦疾以馳，笑我拙而鈍。", "如登今日舟，易退難於進。", "自知平生事，百欠無一剩。", "饑寒驅出山，歌笑破羣悶。", "獨有不自欺，心可與天印。", "人爲固多端，天定或能勝。", "願如晚來風，先逆後乃順。", "得酒且酌斟，升沉付天運。", "有窮必有通，無喜亦無慍。"]}