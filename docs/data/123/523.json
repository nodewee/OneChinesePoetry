{"author": "王邁", "period": "宋", "type": "诗", "title": "題九鯉湖", "paragraphs": ["仙人蟬蛻幾經年，山水勝處今依然。", "長驅九龍叱雷電，高跨九鯉升雲烟。", "武夷九曲此幻相，靈砂九轉成丹鉛。", "黄雞白犬得一舐，翩翩高舉紅輪邊。", "我家去此可三舍，欲識仙竈無因緣。", "朅來乞取方匕劑，要使凡骨成飛仙。", "羣仙駢頭顧我語，笑指巨鰲在深淵。", "覓丹他日來未晚，且與一釣六鰲連。"]}