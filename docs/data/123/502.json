{"author": "王邁", "period": "宋", "type": "诗", "title": "壽方右史德順大琮生朝", "paragraphs": ["大哉天地仁，生意無盡藏。", "芳春三月時，五陽正敷暢。", "在卦則爲夬，澤下於天上。", "篤生萬人英，出應蒼生望。", "退然處鄉閭，溫恭加直諒。", "萬頃波汪汪，一團和盎盎。", "凜然立朝廷，讜論動旒纊。", "張膽輸藎忠，頳顔斥庸妄。", "寧爲鳳鳴陽，不作馬立仗。", "玉皇笑點頭，諫疏堪屏障。", "讒者何人斯，嚴科欲監謗。", "綱常盡斁淪，天日忍欺誑。", "白璧汙蒼蠅，鳴珂辭翠閬。", "膏屯施未光，幹蠱遂高尚。", "郭外新結廬，野色耽虛曠。", "積書遺兒孫，開斝延輩行。", "及此紱麟旦，仙壺敞方丈。", "台宿煥祥輝，矞雲賓景貺。", "有客前稱觥，致詞太豪放。", "海內今何時，四面波濤漲。", "督府冊元戎，廟坐轅門帳。", "妖氛不能清，惻焉頼汝將。", "都堂留一老，手携靈壽杖。", "顛危不能扶，又焉用彼相。", "時流忌生語，相顧效啞瘴。", "回首憶端平，芳菲僅一餉。", "大號正揚庭，一陰敢陽抗。", "治少亂日多，古今同證狀。", "公抱葵藿心，未忘太陽向。", "天運有推移，陰陽迭摩盪。", "夬進則爲乾，羣龍神氣王。", "公主善類盟，任重在力量。", "周道當中興，方叔猶必壯。", "松茂宜栢悅，呂鳴因律唱。", "喚起矍鑠翁，吾軍亦可張。", "壺山獻寶熏，壽水足醇釀。", "一瓣虬吐烟，一吸鯨吞浪。", "壽公乃壽國，他語徒冗長。", "玉鼎願精調，金甌保無恙。"]}