{"author": "王邁", "period": "宋", "type": "诗", "title": "跋黄京甫必昌提幹四書講義", "paragraphs": ["吾友黄京甫，器資厚以渾。", "自了場屋債，徧參諸老門。", "四書不釋手，日旰忘晨飱。", "超悟到聖處，不能忘于言。", "序講凡五篇，字字比璵璠。", "伊洛有心印，傳受百聖源。", "紫陽有心燈，矚破萬世昏。", "得君再紬繹，提要鉤其玄。", "如印一洗滌，篆籀宛然存。", "如燈增膏油，光焰大且繁。", "我昔從師友，是書粗討論。", "老大學不進，德性焉能尊。", "因君重感慨，舊聞日當溫。", "願言剪枝葉，作意事本根。"]}