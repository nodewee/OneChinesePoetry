{"author": "李彭", "period": "宋", "type": "诗", "title": "寄崇書記", "paragraphs": ["窮山歲晚滿煙雨，欣逢支公會心侣。", "斵詩已度曹劉前，談玄復恃殽函固。", "寒廳夜寂斗正横，衰懷徑協滄洲趣。", "新章頓挫兵出奇，遙隨歸雁下煙渚。", "胸中書傳要扶疏，筆端聯翩將脫兔。", "淵淵撾就漁陽摻，遽作回帆聽鳴鼓。", "明窗試翫老髯語，黄鵠看君響長阜。", "山陰傲吏有僧珍，水鏡湛然當見許。"]}