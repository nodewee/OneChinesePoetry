{"author": "王邁", "period": "宋", "type": "诗", "title": "柏梁體簡龔少益", "paragraphs": ["青山四面畫圖張，溪流月下鳴湯湯。", "山之下兮水之旁，有人結茅作書堂。", "誦聲灑灑流琳琅，使我一聽樂洋洋。", "應問誰爲師匠良，風流相種如龔郎。", "天孫付以錦繡腸，一揮十紙爛成章。", "上與奎宿爭光芒，器成未售此焉藏。", "吁嗟無地堪翺翔，塵纓自濯歌滄浪。", "床頭金盡羞慳囊，山鬼吹燈夜恓惶。", "蚊雷聚噪肆頡頏，仗劍起舞涕泗滂。", "勸君停劍無庸傷，時平賢路如康莊。", "鸞鳳引喙鳴高崗，時危此道隘且荒。", "橫寶在道暗無光，運行如此休慨慷。", "男兒立身當自强，精金須經百鍊剛。", "膜外榮枯等粃糠，惟忠惟孝不可忘。", "請君傾耳聽柏梁，謂余不信來對床。"]}