{"author": "王邁", "period": "宋", "type": "诗", "title": "別永福張景山", "paragraphs": ["我友滿天下，面交如斗量。", "最晚得張子，羣中孤鳳凰。", "秀氣分高蓋，妙年侔洛陽。", "趨向頗近道，才具已老蒼。", "蘭若參文盟，過眼五月彊。", "別我求贈言，握手吐肝腸。", "學貴根書茂，積貯焉可忘。", "如行千里路，須具三月糧。", "文亦有活法，先使意氣張。", "如破勍敵壘，須擒賊中王。", "子家藹文獻，庭砌多琳琅。", "歸歟力種績，宜親師友良。", "植本日以大，養氣日以昌。", "學豐敷爲文，如富出所藏。", "襟期要犖犖，俗物徒茫茫。", "他日泉石下，候氣視北方。", "知有滔滔者，非予誰其當。"]}