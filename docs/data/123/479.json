{"author": "王邁", "period": "宋", "type": "诗", "title": "贈傳神莊士儀", "paragraphs": ["畫工亦無數，好手不可遇。", "非是畫事難，難得畫中趣。", "况寫佳士照，又不比行路。", "莊生頗工此，爲我掃尺素。", "儼然山澤臞，詩肩瘦鳬鷺。", "老色雖上顔，庾塵莫能污。", "生畫甚迫真，餘子等孩孺。", "得錢散酒家，無心問婚娶。", "醉被風雪欺，術招鬼神妬。", "長安多貴人，朱門富紈絝。", "使聞生之名，當即懸金募。", "我貧亦如生，正以詩窮故。", "一畫博一詩，兩手相分付。"]}