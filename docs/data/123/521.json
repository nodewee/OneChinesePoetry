{"author": "王邁", "period": "宋", "type": "诗", "title": "反艷歌曲復三山林斗南", "paragraphs": ["誰作艷歌曲，律清語不塵。", "雜之古樂府，意態甚迫真。", "謂余欠嫵媚，宜爲衆女嗔。", "方憐長門閉，漸喜湯沐新。", "此曲豈不俊，所儗非吾倫。", "生爲奇男子，先辨許國身。", "有手要折檻，不炙許史門。", "有頭要叩墀，不拜五侯塵。", "昵昵兒女語，煦煦婦人仁。", "夕泣緣失寵，朝欣爲承恩。", "此非奴事張，定是妾效秦。", "是爲赤有臭，何止黄不純。", "因君詞婉美，感我意酸辛。", "正恐漆園女，嗤點我輩人。"]}