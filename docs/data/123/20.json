{"author": "李彭", "period": "宋", "type": "诗", "title": "食鰒魚戲呈夏侯", "paragraphs": ["君不見吳良齋郡吏，斂板居高隨掾史。", "諸郎元日壽府君，觴酒諛言敗人意。", "口角擊節五馬賢，鰒魚百輩爲君賜。", "又不見江左之禇淵，此魚一尾售數千。", "丈夫須髪果如戟，但知堪炙寧論錢。", "平生剛直卧江漢，非吳非禇何由羨。", "療饑漸臺亦可悲，味比瘡痂良可賤。", "謂言此物不擬嘗，餉我因君累十觴。", "漢陰槎頭推不御，徐州秃尾甘走藏。", "藜莧觴中初未識，已覺盤餐慘無色。", "憑君遣使更函封，莫令子羽吟頭責。"]}