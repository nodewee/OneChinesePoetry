{"author": "李彭", "period": "宋", "type": "诗", "title": "題夏氏萬賞亭", "paragraphs": ["公家文莊佐縣官，萬國朝宗天不言。", "桂梁蘭室治私第，鳷鵲建章争絕倫。", "昭華穠李態度新，綠尊翠杓羅繽紛。", "人歸夜臺金狄泣，一種風流今尚存。", "小君家聲自陰后，五侯四貴印如斗。", "渠渠夏屋幾百椽，誰能近前畏左右。", "去天尺五付此郎，詩豪酒聖復専場。", "錦韉花驄折楊柳，霸陵惡少艾如張。", "危亭複閣來南州，佳客争門陪俊遊。", "朱轓皂蓋駐五馬，叵羅醉擲高陽侯。", "青蛾皓齒動星眸，尊前舞罷錦纒頭。", "參横月落了不問，四并在手吾何憂。", "腐儒蕭然愧環堵，藜莧胸中扊扅句。", "頽然被酒燭如虹，戲效吳歌歌白紵。"]}