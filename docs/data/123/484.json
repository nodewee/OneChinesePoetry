{"author": "王邁", "period": "宋", "type": "诗", "title": "親舊問盜作詩四十韻以答之亦可備野史之錄", "paragraphs": ["我來自京師，己丑之十月。", "道之建劍間，行行遇兵卒。", "問之何爲行，對言聲哽咽。", "初只因臨汀，鹽商時出沒。", "縣官事張皇，星夜聞帥鉞。", "帥出乃捕兵，此曹輒猖獗。", "加之江西寇，恃嶮護巢穴。", "向來誤殺降，貽禍今尤烈。", "合黨肆紛披，交鋒爭桀黠。", "聚落四百村，室廬遭毀爇。", "轉徙臨昭陽，孤城危一髮。", "帥方實歸裝，視此苦不切。", "惟漕暨庾臺，協心圖撲滅。", "移文責十連，義激詞語辣。", "就檄劉權軍，專城植鎩𢧕。", "又有一老尉，賈勇抗鴟鶻。", "頼此所居民，猶苟旦暮活。", "我聞此卒言，憂憤中腸熱。", "及歸抵吾廬，保伍亦團結。", "或恐汀邵寇，餘燼尚分裂。", "或疑鼠狗徒，乘間敢竊發。", "吾鄉號樂國，目不見寸鐵。", "一聞鉦鼓聲，縮頭畏如鱉。", "新歲或訛言，城居竟搬挈。", "丁男肩欲頳，稚女足不襪。", "相顧莫爲謀，去守將安决。", "汝知誨盜誰，吾能爲汝說。", "年來民賊多，田里困根括。", "單丁火亦追，逃戶租盡刷。", "猛虎政太苛，攘雞手已滑。", "剝床忍及膚，椎肌慘見血。", "吏肥富薰天，民貧怨刻骨。", "及此皆幸災，狺險何聒聒。", "古來盜賊興，官吏去饕餮。", "大者籍其家，小亦寘重罰。", "人心知是非，端可以理折。", "民賊盡芟夷，雖賞之不竊。"]}