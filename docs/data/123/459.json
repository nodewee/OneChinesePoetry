{"author": "王邁", "period": "宋", "type": "诗", "title": "白髮嘆  其二", "paragraphs": ["青銅作明鑑，皎皎鋪晴昊。", "照我沐初晞，幾縷經霜草。", "本無適俗韻，頗識林園好。", "何爲浪自苦，落得衰顔早。", "懸知日夜改，青絲成素葆。", "達人遺世累，土木視肝腦。", "那於形骸間，計校玄與縞。", "彼獨何人哉，而我嘆枯槁。", "壯年不可挽，過日如霜掃。", "但有歲寒心，不逐冰霜老。", "誓開三徑荒，種藝雜庸保。", "雖無大藥資，尚得恣幽討。", "此外盡悠悠，置之不復道。"]}