{"author": "方大琮", "period": "宋", "type": "诗", "title": "寄題董宰讀書軒", "paragraphs": ["坐衙彈琴和且平，退衙讀書鏘有聲。", "琴聲書聲兩相和，和氣散作花滿城。", "示知言游不可作，雅俗二者難兼行。", "曩余不敏坐此處，軒窗塵土安有名。", "堂前薇花寂寂笑，此殆文吏非書生。", "君非異人何能爾，吏事不廢心轉清。", "牒紛案聚判筆走，庭空吏散詩句成。", "嘗聞歐公居夷陵，日討故牘繙研精。", "金陵宰鄞政習禮，天津客已愁鵑鳴。", "懷哉尹君志古道，請把此案爲商評。"]}