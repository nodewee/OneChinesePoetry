{"author": "李彭", "period": "宋", "type": "诗", "title": "賦張邈所畫山水圖", "paragraphs": ["異時頗愛宋元君，踏門畫史如雲屯。", "舐筆和墨太早計，解衣槃薄全天真。", "夢澤張侯飽閒暇，直疑胸中有成畫。", "酒酣耳熱呼不醒，澹墨淋漓疾揮灑。", "誰爲右轄賦招魂，遠過酸寒鄭廣文。", "怪底高堂見丘壑，欲攀松蘿尋石門。", "咫尺終南與王屋，翩翩不下如黄鵠。", "水南水北索價高，放浪猶歌紫芝曲。", "張侯愛畫入骨髓，腦脂遮眼良有以。", "筆端刻意寫遺民，要似留侯赤松子。", "如聞可汲用王明，會須添作貢公喜。"]}