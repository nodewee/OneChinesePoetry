{"author": "李彭", "period": "宋", "type": "诗", "title": "曉發琳山晚會於湖光亭", "paragraphs": ["琳山寺前雨翻盆，辟邪渡頭争渡喧。", "湖光主人敬愛客，解装咄嗟開酒樽。", "江城花盡柳亦老，薄暮歡娯憐草草。", "殷勤爲唤兩紅顔，始知人好鳥還好。", "斑斑鬢間少黑絲，客中不復憂心擣。", "阻酒中聖少年時，江湖放浪真忘歸。", "老來頗喪丈夫勇，心隨暝鳥投林飛。"]}