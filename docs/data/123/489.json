{"author": "王邁", "period": "宋", "type": "诗", "title": "送黄成甫殿講被召", "paragraphs": ["泉爲閩望郡，山海來航梯。", "琛貢交異域，珠貝象玳瓈。", "腥風易涴人，濁如雨後泥。", "不屑受點污，除非辟塵犀。", "南渡賢太守，前稱王梅溪。", "中間西山真，後有苕川倪。", "近歲李竹湖，四賢玉雪齊。", "他守非不賢，多以慾境迷。", "一罅苟可投，趨者由旁蹊。", "利心長萌蘗，公道生蒺藜。", "鴞見腐鼠嚇，鳳甘梧桐棲。", "物性殊潔穢，人品隨高低。", "君侯第一人，壯氣干虹蜺。", "天墀一長鳴，萬馬不敢嘶。", "爲州上異最，趨覲下宸奎。", "歸裝試檢點，定無南物齎。", "時艱方急賢，君命焉可稽。", "巨艦方解維，穹車正發輗。", "憶昔端平初，衆正咸登躋。", "如人墮夢境，忽聽警旦雞。", "云何不常泰，一變成孤睽。", "大老遽淪謝，善類誰提撕。", "菊坡未起南，鶴山斥歸西。", "朽屋費撐拄，洪流欠障隄。", "蜀道橫豺虎，邊城喧皷鼙。", "流民滿京輔，溝壑填髫倪。", "弊事非一端，言之重酸悽。", "醫國要大藥，去膜須金篦。", "君子與小人，却是一巨題。", "願爲君子者，名檢身自褆。", "皎然不可玷，琳琅別介圭。", "凜然不可犯，貞女處幽閨。", "必服羣小心，始去禾中稊。", "義利生一念，治亂分兩畦。", "老我以狂故，屢爲語穽擠。", "朝行辭鵷鷺，野性便鳧鷖。", "附熱恥翕翕，耐寒甘凄凄。", "荷君不世情，猶念故人綈。", "紅絮正飛零，綠陰被長堤。", "送客洛陽橋，春風逐馬蹄。", "相期在遠大，不敢惜分携。"]}