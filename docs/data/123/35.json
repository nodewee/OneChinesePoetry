{"author": "李彭", "period": "宋", "type": "诗", "title": "賦米芾所畫金山圖", "paragraphs": ["憶昔扁舟帆正落，楊子江頭風浪惡。", "江心樓臺渾欲沈，不獨能高瓦棺閣。", "晚山接天波面平，白鷗去邊鐘磬鳴。", "雲昏上頭不可到，往來余懷今未寧。", "楚狂澹墨掃絹素，澄神卧遊知處所。", "欲披霧牖尋野僧，反向烟汀辨江樹。", "新詩葱蒨工於畫，川岑想像高堂掛。", "驊騮絕塵走千里，何勞遠處幽并夜。", "漸到潯陽不復前，安得仙山來眼邊。", "斷非毗耶掌中取，直疑壺公謫處天。", "新詩妙畫真有益，張衡南都能畢力。", "不如此詩氣崷崒，却使丹青句中識。"]}