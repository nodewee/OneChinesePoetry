{"author": "李彭", "period": "宋", "type": "诗", "title": "重遊草堂", "paragraphs": ["德人昔遊居寢處，一草一木可敬之。", "涪翁初釋僰道縳，枉道過我臨水湄。", "梵宫三託吉祥卧，悠悠東泛長淮涯。", "牽絲姑孰席未暖，鬼瞰高明俄解龜。", "鸚鵡洲前弄晴泚，祠宫寄食長江西。", "黄絹碑中發奇禍，播遷瘴海如湘纍。", "天生斯人意有在，世或不用將何疑。", "巫陽下招化黄鵠，不遣啄腐隨家鷄。", "前年歲晏到蕭寺，開眼適見鄒松滋。", "涪翁故時得此客，今已改色嗟流離。", "大招淚濕緣坡竹，神觀凜凜疑來歸。", "今年森木挂秋暑，鷓鴣鈎輈向我啼。", "重來野僧零落盡，壞帳鼠囓非當時。", "過眉拄杖爲小立，將暝西山含夕霏。"]}