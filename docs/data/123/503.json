{"author": "王邁", "period": "宋", "type": "诗", "title": "書懷奉簡黄成甫史君", "paragraphs": ["憶昔紹定元，被命考廷策。", "偶過袁君房，玉墀日將夕。", "案頭得君文，喜躍越三百。", "張燭朗誦之，相與手加額。", "若人作掄魁，餘子當辟易。", "時有詳定官，嫌君多指斥。", "衆默余獨爭，言厲面發赤。", "紫宸一傳臚，璧水推巨擘。", "諸君始相賀，時相頗不懌。", "爰有小人儒，從旁肆蠭螫。", "諫官工逢迎，霜簡肆捃摭。", "此事人能言，本末甚明白。", "暨于端平初，天奪老姦魄。", "散地起忠良，邱園紛束帛。", "君老登瀛洲，講筵賜重席。", "余亦試玉堂，朝有愈之跡。", "啜茶熏玉虯，投餠呼金鯽。", "同校南宮文，等是西山客。", "無何陣脚動，君出爲方伯。", "館中失名流，我輩苦嘆惜。", "西山遽仙去，局面日改革。", "余入對未央，苦語出肝膈。", "淮南冤未消，元載家當籍。", "外黨分牛李，內寵怙秦虢。", "臣愚懷隠憂，厚地其敢蹐。", "虎鬚敢一編，龍鱗敢一逆。", "自信填海隅，復中含沙射。", "移舟返蓬萊，伏隩甘冰檗。", "君正舞萊衣，清香籠畫戟。", "年豐富紅倉，風順多琛舶。", "我舍抵是州，相望纔四驛。", "幽棲懶及門，一再通書尺。", "起家倅漳濱，始訪二千石。", "居官未半朞，臺評又尋摘。", "既罹關虎嗔，宜有人貓厄。", "歸途抵溫陵，除夜大促迫。", "所親有室廬，許我相假借。", "蓮燈看爛紅，栢酒浮重碧。", "去家差不遠，朋舊來絡繹。", "雌堂在何許，一望弱水隔。", "山鬼巧揶揄，室人交徧謫。", "平生重名檢，義利最知擇。", "冷眼視輿金，寶身甚拱璧。", "世途赫赫炎，衆手所共炙。", "誰能效李錐，作計事鑽刺。", "蒲葵安可常，秋至輒拋擲。", "貴賤見交情，書門何怪翟。", "趨時豈不好，嗜古業成癖。", "羣飛任刺天，甘剪籠中翮。", "丈夫身計輕，憂國愁如積。", "向欲恢三京，今日蹙五百。", "西蜀斷咽喉，北軍患肘腋。", "流民滿京師，戾氣成疾疫。", "强寇恣咆哮，行人飽需索。", "廷紳倒手版，淮帥羞巾幗。", "南海下蒲輪，西人望衮舄。", "病劇乏良醫，棋危需善弈。", "君行覲清光，何策輸忠益。", "急須息邊塵，徐可壽國脈。", "任責屬諸賢，臞儒老山澤。"]}