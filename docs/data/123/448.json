{"author": "王邁", "period": "宋", "type": "诗", "title": "題元山蔡行可對青亭", "paragraphs": ["終日在山中，不見山可愛。", "欲識愛山趣，須在山之外。", "南山不古今，悠然與意會。", "西山無朝暮，佳致固長在。", "蔡君金玉人，結亭避闤闠。", "面面蒼璧屏，坐卧與青對。", "晚曦射紫翠，宿雨濯藍黛。", "能消幾兩屐，不賞此奇槩。", "芙蓉爲君裳，蘭茝爲君佩。", "今非避世時，乃學陶謝輩。", "諸公富唱酬，拔戟各成隊。", "我出一轉語，功成身始退。", "君爲端明胄，忠孝後必大。", "山靈縱有盟，一出合破戒。", "蒼生正有求，富貴不渠貸。", "山債會一償，相期在晚歲。"]}