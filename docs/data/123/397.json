{"author": "林表民", "period": "宋", "type": "诗", "title": "重建神秀樓", "paragraphs": ["慨昔淳熙初，忠定守郡時。", "樹樓城南門，衆秀皆來歸。", "插空繚千嶠，注海合兩溪。", "雲眉扁古隸，蛟鳳躍出飛。", "西瞻建標霞，東頫採菊籬。", "循環一甲子，天假茲良期。", "象賢宣祖烈，布政軼吏師。", "乘暇陟危級，更新敞前規。", "肆開落成宴，鐙月交明輝。", "傑棟小芳桂，修梁薄辛夷。", "空闊渺納納，青紅濕離離。", "太平畢文簡，慶曆元厚之。", "猗彼三碩輔，勳業疇或非。", "公今繼其躅，歲月幾推移。", "魏謩寶遺笏，鄭武緇舊衣。", "過者登斯樓，咸誦金石詞。", "却笑楚臣作，空因秋氣悲。"]}