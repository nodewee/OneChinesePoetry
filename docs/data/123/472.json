{"author": "王邁", "period": "宋", "type": "诗", "title": "簡林公似", "paragraphs": ["窮猿不擇木，祥鳳宜棲竹。", "高門結駟榮，陋巷一瓢足。", "仕有時爲貧，貧乃急於祿。", "夫君何所欠，百事盡從欲。", "新諧種玉婚，大敞堆金屋。", "鏡裏顔尚朱，庭前萱正綠。", "中州不徜徉，炎海甘馳逐。", "遂令君子心，度以小人腹。", "我貧甚去年，全家久食粥。", "獨醒妬人醉，譏誚那免俗。", "名節千載光，富貴一炊熟。", "朋友嚴簡書，敢以石攻玉。"]}