{"author": "陳有聲", "period": "宋", "type": "诗", "title": "流化亭", "paragraphs": ["惟聖觀化，自源而流。", "惟吏觀化，自邑而州。", "聖念於民，吏職其憂。", "民壅於化，則吏之尤。", "我相此邦，此邦之休。", "昔民睽睽，胥戕以劉。", "今民熙熙，式歌且謳。", "昔民啼饑，穀粒不收。", "今民夷懌，無佩犢與牛。", "是曰化國，莫知其由。", "我儀圖之，惟孝友張侯。", "侯有令德，不競不絿。", "澤濡而春，令肅而秋。", "靡夙夜不勤，惟民之諏。", "孰冤而伸，孰貧而賙。", "孰梗而頑，去其賊蟊。", "孰巧而奸，鍛其戈矛。", "惟教化不行，如疾弗瘳。", "既觀厥成，泮渙以賙。", "經之營之，爰始爰謀。", "乃築斯亭，于江之陬。", "如跂斯翼，如方斯輈。", "如虹維橋，如鷁維舟，如蓬萊瀛洲。", "匪曰予觀，臨深極幽。", "爾化於成，其政優優。", "如彼時雨，雲之油油。", "如彼源泉，集於澮溝，惟百世以留。", "遡彼源矣，其流悠悠。", "登彼亭矣，其樂浮浮。", "爾嚚爾頑，化而善柔。", "爾利爾銛，化而鋤耰。", "爾文而化，爲蘇爲歐。", "爾俗而化，爲虞爲周。", "大德小德，厥義可求。", "無不爾承，厥德莫酬。"]}