{"author": "方大琮", "period": "宋", "type": "诗", "title": "送廣東趙舶使", "paragraphs": ["百禽收舌後，一鶚凌清秋。", "滄波渺浩蕩，中有萬斛舟。", "劫灰燒不盡，宗老擅風流。", "典刑尚千載，雅奧根九疇。", "忠憤疏中壘，功名起武侯。", "載彼北方學，來爲南國游。", "膻風痛洗濯，蠻俗頼懷柔。", "偶然得聯事，顧影豈其儔。", "逢迎時一笑，傾吐不復留。", "抵掌說西事，强顔愧楚囚。", "見晚別何早，含情酒澆愁。", "惟有加餐祝，作歌住行輈。", "有詔願亟起，且莫事耡耰。", "顧我何爲者，一毛在九牛。"]}