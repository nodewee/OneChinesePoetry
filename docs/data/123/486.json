{"author": "王邁", "period": "宋", "type": "诗", "title": "弔何巖", "paragraphs": ["可憐何巖民，何罪遭此劫。", "寇攘發他邦，警報經旬浹。", "官府過張皇，民居少寧貼。", "昨方科箭翎，今又催甲葉。", "厚斂招提金，名色何所挾。", "昌言募土兵，相與守城堞。", "繡衣意其欺，急下徵兵帖。", "束手無一人，差官許專輒。", "縣官至何巖，丁壯被威脅。", "黔首畏墨黥，依違謀未協。", "口或出怨咨，心實先震懾。", "官兵胡爲來，紛然肆漁獵。", "室廬罹燬燒，老稚殘鋒鋏。", "山徑至通逵，輿尸交積疊。", "敢梟平人首，僞奏譙門捷。", "殺民汝何勇，殺賊汝何怯。", "此鄉風俗淳，武斷無豪俠。", "目不識戈矛，家盡事耕饁。", "豈應有叛謀，誰子爲荆聶。", "黄巾縱挺威，吾地足未涉。", "官吏大不仁，使爾血先喋。", "千家聚落蕃，幾代農桑業。", "一望成邱墟，獨非我臣妾。", "安知此怪事，不入賊間諜。", "設或擣吾虛，小壘真岌嶪。", "舟中敵國多，况望蒸徒楫。", "書生憂世心，夜半不交睫。", "作詩弔冤民，詩成淚盈頰。", "翻恨天門高，不與閻閭接。", "丈夫貴敢言，女子乃呫囁。"]}