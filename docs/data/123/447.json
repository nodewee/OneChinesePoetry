{"author": "王邁", "period": "宋", "type": "诗", "title": "試石鼓墨得月字韻", "paragraphs": ["水聲響崢嶸，山勢高嵂矹。", "我居山水間，瞥焉五閲月。", "看山寬眼界，聽水清詩骨。", "妙理在濁醪，淡交寄薇蕨。", "翻書明月軒，瀹茗清泉窟。", "一雨釀黄梅，連朝來不歇。", "雲疏漏簷光，晴意猶鶻突。", "卓午睡瞢騰，起來足不襪。", "搔首獨無言，書空時咄咄。", "天宇未清夷，世途良臲𡰈。", "丈夫志未酬，徒有衝冠髮。", "俛頭習科舉，與俗聊汩汩。", "壯圖要有待，非久黔吾突。", "富貴漸逼人，榮途軔須發。"]}