{"author": "王邁", "period": "宋", "type": "诗", "title": "贈川官五星先生", "paragraphs": ["談星之士如星密，得似川官萬之一。", "牙籌到手疾如飛，口觜翻瀾眼波碧。", "相逢笑問雌甲辰，掀髯慫惥曲江春。", "自憐蹭蹬負歲月，敢謂渠儂許可真。", "明時取士非唐比，忠臆不空人所恥。", "三籌交臂輸少年，只較劉蕡差勝爾。", "川官重來話榮枯，聲言溫飽非所圖。", "他時散漫遊江湖，未省還能訪我無。"]}