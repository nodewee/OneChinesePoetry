{"author": "李彭", "period": "宋", "type": "诗", "title": "送所借書還王生", "paragraphs": ["鄴侯家藏三萬軸，牙籤新若手未觸。", "此翁眼如九秋鷹，一過成誦不再讀。", "愧非玄晏獨峥嶸，復愧王郎著論衡。", "案頭螢乾太苦相，久假不歸何癡生。", "開州公子好奇古，胸中寶笈森四庫。", "安用鄴候插架書，向來借我紙上語。", "頻年多病百不如，凖擬傳書學截蒲。", "還君一鴟細故爾，莫厭時時開鎖魚。"]}