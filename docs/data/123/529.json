{"author": "王邁", "period": "宋", "type": "诗", "title": "和毗陵傅知錄送其姪得雋廣童科", "paragraphs": ["渥洼驥子展足長，朝發燕都夕夜郎。", "一腹如椰貯夜光，揮毫落紙爛成章。", "誦書三筴無遺忘，風采聳動中書堂。", "伯父一見金玉相，聲之以詩鳴鳳凰。", "顧我外氏出義陽，忝與此郎爲雁行。", "竊效昌黎序送童子張，期子更閲幾星霜，姓名金榜相頡頏。"]}