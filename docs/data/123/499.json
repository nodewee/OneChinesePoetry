{"author": "王邁", "period": "宋", "type": "诗", "title": "以喜聞過墨贈吾婿鄭純父玸", "paragraphs": ["西蜀游文昌，贈我墨兩箇。", "墨上署嘉名，名曰喜聞過。", "過失人誰無，剛褊柔易愞。", "衆人巧自文，君子喜人告。", "予性失之剛，所患在急躁。", "未嘗不佩韋，因循及老大。", "不能如師德，受人對面唾。", "至使巧宦徒，目爲背時貨。", "子性失之柔，鮮有特立操。", "嗜慾微萌芽，左右紛投好。", "不能如乖崖，按劍警坐卧。", "中心欠所主，恐似風摇纛。", "乃翁匹前修，德行圭中瑁。", "承家合有人，前猷宜久蹈。", "賢母慈且嚴，熊膽親調和。", "養志最爲難，家聲出堂奧。", "吾女正抱疴，朝夕煩拊勞。", "要相敬如賓，毋縱欲長傲。", "女亦嘗聞詩，綠衣戒顛倒。", "候其疾之瘳，蘋蘩能采芼。", "內行儻不愆，事業當遠到。", "賢者後必昌，積善天所報。", "持墨爲子箴，進德謹勿惰。", "墨卿子良師，莫被渠看破。"]}