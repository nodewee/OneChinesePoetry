{"author": "王邁", "period": "宋", "type": "诗", "title": "甲戌九月日有食之紀異三十韻", "paragraphs": ["甲戌九月秋，朔旦見災眚。", "孛彗犯太陽，凄凄如月冷。", "方其始虧時，宛然蟲食皿。", "食之至於既，當空懸黑餠。", "髣髴存輪圈，中陷猶枯井。", "雲間星晝見，草木森弄影。", "天地寂無聲，疑似非人境。", "問之道旁翁，欲語喉先哽。", "翁今九十餘，眼未見此景。", "爰有蟣虱臣，拜跪淚沾領。", "天高聽則卑，宜鑒愚臣請。", "日者陽之宗，千古光常炳。", "此日何不臧，臣心憂耿耿。", "或者天愛君，先事示之警。", "流金爲湯戒，洚水爲堯儆。", "雖重一時憂，何傷天歷永。", "吾君今堯湯，四海元元幸。", "公道大開明，朝列肅而整。", "祇恐萬一間，左右容憸悻。", "方秋陰用事，陽微陰漸逞。", "不去讒慝根，懼作忠良穽。", "天乃出怪異，意欲悟觀省。", "吾國必有人，伏蒲輸骨鯁。", "吾君必開納，小心知畏謹。", "陽政必日修，陰邪必痛屏。", "天其終仁愛，悔過在俄頃。", "大叫天上人，齊喚金烏醒。"]}