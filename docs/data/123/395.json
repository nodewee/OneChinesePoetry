{"author": "郭三聘", "period": "宋", "type": "诗", "title": "澹山巖", "paragraphs": ["憶昔遊澹巖，文社四爲侶。", "相逢各年少，抱負俱有素。", "訓狐聖得知，夜半叫已屢。", "主人知客來，倒屣相告語。", "且言龍王神，多有靈異處。", "殷勤叩科名，吉兆齊確許。", "未成三先達，陸續霄漢去。", "轉盼三十載，獨我尚困沮。", "行將賈餘勇，猶幸有孤注。", "乘興偶重游，寓敬香一炷。", "再拜問龍王，前約何可負。", "朱衣願點頭，成就在此舉。", "擬欲鑱堅珉，紀此一奇趣。"]}