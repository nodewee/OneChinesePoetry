{"author": "王邁", "period": "宋", "type": "诗", "title": "寄居元職方北第呈西鄰盛進士", "paragraphs": ["解褐去鄉里，宦游一紀餘。", "抱慼今來歸，茫然無屋廬。", "暮瞻還林鳥，朝羨趨淵魚。", "淵林各有歸，曾不魚鳥如。", "元侯雅好義，假我舍北居。", "入門掃埃𡏖，閑草以次鋤。", "貧賤誰顧門，豈必容高車。", "餘杭衆富家，碧瓦侵太虛。", "土木雖無情，亦與儒冠疏。", "所幸並舍賢，昔年同詩書。", "何茲瓦礫陋，復爾鄰璠璵。", "鄉田及同井，此義無忽諸。"]}