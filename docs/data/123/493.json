{"author": "王邁", "period": "宋", "type": "诗", "title": "題余君肅曰嚴忍齋", "paragraphs": ["君肅吾良朋，天資秀而穎。", "以忍名其齋，求余爲序引。", "余聞刃制心，其字謂之忍。", "一忍寬百憂，百動歸一靜。", "人心本至明，萬善集虛境。", "外物一障之，天真隨晦泯。", "意猿肆頡頏，氣馬浪馳騁。", "以忍作防閑，如物有繩準。", "聖賢養心學，最切是懲忿。", "愚者一不校，魯者三自省。", "行行無取才，宜爲夫子哂。", "師德豈懦夫，見善必操秉。", "唾面令自乾，可以愧不逞。", "公藝忠孝人，家法肅而整。", "九世有盤盂，一字其要領。", "願子繼自今，去過貴乎敏。", "育德必體蒙，辨義直觀井。", "意融妄盡消，心清事亦省。", "我少染習氣，近亦痛除屏。", "作詩雖警君，且欲以自警。"]}