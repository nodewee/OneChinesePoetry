{"author": "王邁", "period": "宋", "type": "诗", "title": "黄君任景伊西上", "paragraphs": ["杞梓非凡材，騏騄非凡馬。", "樸樕不入公輸門，賞駿豈無伯樂者。", "龍泉真寶劍，焦尾亦名琴。", "張華有眼識紫氣，子期解聽流水音。", "凡物時爲之否泰，橫寶在道衆所愛。", "十年讀書得一友，送之西征吾意快。", "梅花馨，雪花明，仙霞直上逼雲津。", "別君不作兒女語，萬卷詩書早致身。", "柳綿飛，榆莢舞，軟紅塵中花如雨。", "逢君一笑上青樓，破費黄金買金縷。", "那時君已在瀛洲，而我正爲京華游。", "便教後舉入黄甲，早是輸君此一籌。"]}