{"author": "李彭", "period": "宋", "type": "诗", "title": "題閻立本醉客圖", "paragraphs": ["酒有何好工作病，頗怪斯人喜中聖。", "藏身麯糵勝巖幽，寄愁天上呼不醒。", "春風吹開玉東西，月落參横斟酌之。", "吐茵脱帽有妙理，眩朱成碧渾忘歸。", "右相丹青果馳譽，幻藥調成疑笑語。", "便覺微綃古意生，似聞醉眠卿可去。", "半生憂患復蕭條，甕中肥遁何須邀。", "一樽桑落對公等，盡解平時藜莧嘲。"]}