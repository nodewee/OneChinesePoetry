{"author": "王邁", "period": "宋", "type": "诗", "title": "讀林去華居厚主簿省題", "paragraphs": ["病夫夜不眠，五鼓始交睫。", "懶起比吳蠶，清夢飛莊蝶。", "恭承高軒過，不及倒屣接。", "惠我百篇詩，珠璣何煒燁。", "五言比長城，一望皆危堞。", "壯如廣陵散，悲似陽關疊。", "音韻最清圓，格律尤妥帖。", "登壇裨將降，咒水小巫怯。", "永嘉富人物，往躅足追躡。", "經術止齋陳，文章水心葉。", "林君游其門，早負賢關篋。", "鄉校設臯比，戶外紛屨屧。", "科目苦無憑，取捨如漁獵。", "入網多弱翰，上鈎希巨鬣。", "西廊上奏篇，甲第僅書捷。", "低頭矮屋中，壯氣不萎薾。", "研朱點周易，修此清浄業。", "焚香讀楚詞，時作真行帖。", "臺府歲舉員，求者例有挾。", "孤士乏梯媒，剛腸羞婦妾。", "諸公縱憐才，或被權勢劫。", "誰能推輓之，士論得欣愜。"]}