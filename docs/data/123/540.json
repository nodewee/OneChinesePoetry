{"author": "王邁", "period": "宋", "type": "诗", "title": "讀誠齋新酒歌仍效其體", "paragraphs": ["先生出奇作新酒，自作自歌自爲壽。", "酒徒若欲舉吾盃，先挽天河濯渠手。", "誰知先生詩更奇，刊落陳言付芻狗。", "俗人欲誦先生詩，先吸天漿潄渠口。", "古來作酒稱杜康，作詩只說杜草堂。", "舉世無人傳得方，奄有二杜惟一楊。", "先生此味誰能嘗，却曾見此糟蟹黄。", "一片入口風韻長，餘子祇慕大官羊。", "天公生我太遲後，不作先生牛馬走。", "低頭乞取酒百壺，嚥下先生詩萬首。", "先生騎鯨上天遊，問著許儂知味否。"]}