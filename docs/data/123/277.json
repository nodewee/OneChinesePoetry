{"author": "釋慧開", "period": "宋", "type": "诗", "title": "法孫天龍長老思賢請贊", "paragraphs": ["咄這村僧，百拙千醜。", "用處顢頇，舉止磔斗。", "秉惡毒鉗鎚，碎情塵窠臼。", "佛祖飲氣吞聲，魔外望風拱手。", "有時漢語胡言，總當談玄說妙。", "有時把拍板門槌，唱雲門曲合胡笳調。", "有時指圓覺場作牛欄，有時喚普光殿爲馬廐。", "如斯孟浪爲人，鈍置月林之後。"]}