{"author": "王邁", "period": "宋", "type": "诗", "title": "贈蕭棠仲致政", "paragraphs": ["昔年鼓篋游膠庠，集英同日瞻天光。", "金門初開獸環動，曈曈曉日升扶桑。", "宮簾高捲開御扇，祥風習習飄天香。", "殿庭神麗冠劍肅，巍巍玉几臨中央。", "銀袍七百趨龍尾，拜恩稽首心歡康。", "晚從銀臺出廣陌，寶鞍快馬爭騰驤。", "團司涓日敘黄甲，義比天倫鴻雁行。", "瓊苑宴開慈惠浹，宸章寵錫歌明良。", "後來相繼隨宮牒，東西南北遥相望。", "萍開風轉有時合，邂逅一見難預量。", "非才叨竊愆咎積，自顧補報無毫芒。", "朝廷寬大不終棄，領郡尚得來南漳。", "下車問政訪耆舊，知公辭榮歸故鄉。", "神武衣冠已久掛，冥鴻羽翮方高翔。", "遺賢雖爲明時惜，承顔獨喜私願償。", "共驚歲月何飄忽，相對鬢髮俱滄浪。", "至言不吝揮玉麈，妙句屢蒙開錦囊。", "已歎高風激貪懦，更敦雅契超尋常。", "區區感慰豈有極，聊寫一二成短章。", "蕪音不足繼真作，讀過幸勿留巾箱。"]}