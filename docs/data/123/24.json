{"author": "李彭", "period": "宋", "type": "诗", "title": "題伯時所畫邵平種瓜圖", "paragraphs": ["邵平湯沐故千户，解組投林如脱兔。", "勒銘鼎鼐屬伊人，我方荷鋤斸烟雨。", "瓜田鈎带蓋阡陌，大者輪囷細旁午。", "殽函設險吾何補，日日青門自成趣。", "槿籬半破復牽蘿，夕霏晼晚留疏樹。", "娟然翠氣出眉嫵，喜得斯人慰遲暮。", "劇談欲寫塊磊胸，尚恐軒昂作莊語。", "畫師紛紛安足數，對此令人重豪素。", "陽陵公子傲雪林，灑落由來足風露。", "自言購取傾家貲，柴桑要伴歸來賦。", "兩郎後先千載餘，粉墨相追叶風度。", "懸之素壁足丘壑，噭噭猿啼起寒霧。"]}