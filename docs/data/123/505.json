{"author": "王邁", "period": "宋", "type": "诗", "title": "還氈行", "paragraphs": ["老屋數十椽，下濕上又破。", "無端野狐精，昏夜入爲盜。", "竊我三重氈，目之爲奇貨。", "持以獻朱門，曰此堪媚竈。", "自余失此物，志意不少挫。", "苦節凌歲寒，羞顔薄時好。", "命義守大閑，潛深仍伏澳。", "客從北方來，特以吉語告。", "舊物將見還，前甑元不墮。", "余笑與客言，的有此說麽。", "孔光坐廣堂，當局已昏耄。", "余嘗對天仗，正色數渠過。", "其心不能容，未免含疾媢。", "石顯在宮闈，威福弄幽奧。", "余又疏擊之，見面定渠唾。", "其術方盛行，及此必圖報。", "客乃寬余心，少安謹勿躁。", "聖主赦宿愆，仁恩等天幬。", "昭相愛善類，德量如海大。", "讒者害莫成，匪伊氈自到。", "未幾符其言，客喜相問勞。", "勸客勿爲喜，我且爲時悼。", "米石三十千，杭人死饑餓。", "敵寨七百里，淮人共斬剉。", "窖雪飛無留，融風扇炎燥。", "潮汐來無時，民廬陷泥澇。", "旱魃肆陸梁，妖禽輒鳴噪。", "殞星光射人，雨雹威尤暴。", "地軸疑翻騰，乾文訝顛倒。", "昔余出硬語，萬死敢一冒。", "廷臣誚雲狂，相國嫌愈傲。", "不幸朞年間，前言多踐蹈。", "今居山澤中，日向蒼穹禱。", "一願雨暘時，田疇足秔糯。", "二願干弋休，邊境息巡邏。", "庶幾老餘生，農圃得自課。", "保此狂生名，比方散人號。", "不然瞻四方，欲往誰前導。", "雖粟不得食，况有氈可卧。", "人品有高卑，才氣分銳惰。", "嗟我甚低垂，頼君起吾愞。"]}