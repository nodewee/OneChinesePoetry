{"author": "李彭", "period": "宋", "type": "诗", "title": "張子和子文以長句送朋壺次韻答之", "paragraphs": ["下自成蹊藝桃李，此語聊持餉吾子。", "南風吹句落窗几，蕭然出塵天下士。", "詩壇挑戰生一秦，窮瞎水部好仍昆。", "氣無萬里照夜白，伏櫪麒麟收驚魂。", "荆州但獲一人半，二雋風流眼中見。", "機雲空誇千里蓴，如公筆端那復倦。", "我誦懷沙自療饑，時時間出危苦詞。", "鳴蛙兩部頗娯聽，鉅竹千竿端相持。", "督郵雖賤不勤置，儼然真辨絕交事。", "知君風味似建康，連璧頓來隨俗吏。", "漫澆平時過秦胸，經醉咄咄成書空。", "兒曹爲具明蠒紙，欲賦雌蜺吞晴虹。", "懸知在德不在酒，耳熱清狂須酒後。", "客來舉觴不得言，舌本因之忘可否。", "擊柝相聞非路長，濤波隔津成兩鄉。", "待我營巢浣花了，過君更僕對繩床。"]}