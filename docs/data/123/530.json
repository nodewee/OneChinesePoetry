{"author": "王邁", "period": "宋", "type": "诗", "title": "聞倪尚書赴詔", "paragraphs": ["老倪昔以戇去國，時無一語爲王留。", "自從醫國失扁鵲，民之瘼矣矧可瘳。", "滿朝爭慕舌爲柔，忍恥戴天事世仇。", "間有一念及王事，祇能低頭效楚囚。", "漢家朝得一汲直，淮南即日干戈休。", "夷甫清談倡薄俗，坐視平陸沉神州。", "殘寇六年汙京汴，羣魚假息釜中游。", "陛下至仁一南北，天假機會忍不投。", "顧盼左右求所倚，張仲孝友吾故侯。", "亟下一紙起高卧，明堂一柱清廟球。", "書生聞詔喜不寐，江左有人吾何憂。", "翻思死者不可生，誰爲中興壯其猷。", "未必軍中有老范，且乞王所容居州。"]}