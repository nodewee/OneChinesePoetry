{"author": "王邁", "period": "宋", "type": "诗", "title": "送莆守趙孟堅汝固司舶溫陵", "paragraphs": ["君不見有唐元結守舂陵，湘湖一道盜縱橫。", "獨元所治一無犯，鎮撫孤壘如金城。", "又不見祁公曾作乾州牧，移鎮鳳翔何迅速。", "兩州之民境上爭，先把州麾後鈞軸。", "使君來莆全似元，精明旗幟張轅門。", "威風惠雨相劘拂，鼠輩不敢闖吾藩。", "使君去莆仍似杜，截鐙遮留喧道路。", "吾莆赤子方有依，泉何爲者爭吾父。", "我將軟語勞莆人，此地幸與泉爲鄰。", "刁斗相聞鄒近魯，瘠肥不比越視秦。", "使君風采壓人望，莆亦倚泉爲保障。", "渠魁縛致藁街前，四野腥膻行滌蕩。", "長淮以北多風埃，社稷正倚經綸才。", "出平西賊入衮繡，一韓一范何人哉。", "書生自顧老無力，不能從公取俘馘。", "願將詩頌紀中興，濃墨大字書浯石。"]}