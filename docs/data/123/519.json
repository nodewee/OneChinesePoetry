{"author": "王邁", "period": "宋", "type": "诗", "title": "寄林教授龜從", "paragraphs": ["我生麋鹿羣，巖穴性所樂。", "寓城看病女，蹤跡良踸踔。", "神明倘見憐，醫藥須課效。", "便當歸舊廬，誰愛入此閙。", "炎暑甚蒸炮，矮屋如籠罩。", "欠伸尺蠖形，低垂木雞貌。", "清晨得君書，銜繫新州教。", "慈恩敘同年，轉盼夢一覺。", "我於端平初，蓬山叨直儤。", "批鱗咈神龍，編鬚犯關豹。", "一斥褫三官，連年絕廩稍。", "我罪坐狂愚，令受人繫敲。", "君胡二十年，無由極比較。", "今又深入南，正坐不能巧。", "羣兒益紛拏，疾足逞超趠。", "我輩履羊腸，所歷極确磽。", "宦海走千帆，好風縱篙棹。", "我輩航一葦，無緣出泥淖。", "世道日以艱，大厦摧棟橈。", "邊塵日以紛，衝梯設矢砲。", "逆潮陸成淵，苦旱水飛窖。", "餓莩盈通途，驕兒縱烈爆。", "君視此何時，有官如荷校。", "猶戒我韜藏，前尤勿再傚。", "良玉不受焚，直木不畏撓。", "命當安窮通，義當守忠孝。", "久別誦吾詩，君心獨無恔。"]}