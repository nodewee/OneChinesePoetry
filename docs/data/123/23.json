{"author": "李彭", "period": "宋", "type": "诗", "title": "東庵舒老出徐兔圖障求詩章末兼戲行叟", "paragraphs": ["宛陵包虎天下無，徐生之兔畫作殊。", "眼明忽見此粲者，在笥不獨藏於菟。", "平岡雄兔脚撲朔，草樹深煙紛漠漠。", "懸知丹青相拂斫，不怕蒼鷹頭戴角。", "坡陀雌兔眼迷離，拊憐大兒攜小兒。", "銜粟分甘且療饑，學母由來無不爲。", "東庵道人念俱寂，遣予不復嘲熱客。", "生綃新圖聊一出，便覺野風來四壁。", "緬懷中有衣褐徒，不牙不角真趺居。", "莫令舉網拔豪族，湯沐管城還自娯。", "黑頭歸來能自了，巖壑猶堪伴猿鳥。"]}