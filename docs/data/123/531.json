{"author": "王邁", "period": "宋", "type": "诗", "title": "賀表兄傅仁仲常後院生男", "paragraphs": ["昔君與我夜對床，知君著意選專房。", "爲言東鄰有女寶，胡不貯之芸輝堂。", "君時爲我一慫慂，以斗量金買嬌寵。", "小君有德比孟光，不妬不嗔迴盼重。", "懸知仙果結子遲，三年乃字玉麟兒。", "君家多産渥洼種，英物生來骨定奇。", "莫嫌外家不足數，有子端能貴其母。", "舊聞絡秀有伯仁，今見英娘生阿武。", "萱堂一笑顔生春，從此含飴日弄孫。", "他日公侯當衮衮，鳳將九子俱青雲。", "犀錢利市人爭覓，我獨流涎不能得。", "假饒此事卿無功，不道薦賢功第一。"]}