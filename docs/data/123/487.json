{"author": "王邁", "period": "宋", "type": "诗", "title": "信手閲清溪詩一首依韻即事", "paragraphs": ["久雨妨好春，朝暮無休息。", "出門欲有行，苔滑泥餘尺。", "四望人烟稀，千山鳥聲寂。", "饕寒不肯歸，青帝覺無力。", "况有黄巾徒，鄰郊漸相迫。", "虐焰挺戈予，連車掠金帛。", "王旅猶稽留，民兵半覆沒。", "羊狠來莫當，鼠竄去無迹。", "踐蹂清野塵，原草不能碧。", "世運何乖張，生靈罹此厄。", "丁壯抱枵腸，駢頭受科率。", "氛妖誰掃清，氣象太窘窄。", "書生憂國懷，半夜轉加劇。", "相倚如輔車，忍視爲胡越。", "富家太不仁，增價糶斗石。", "但愛囊橐豐，不憂狗鼠黠。", "甘爲盜貯儲，遑恤人饑渴。", "兇渠曷日殲，苦潦何時歇。", "作詩愧北征，聊以志歲月。"]}