{"author": "李彭", "period": "宋", "type": "诗", "title": "遊雲居歌", "paragraphs": ["岷峨秀氣凌太白，諸峰彈壓流輩百。", "右軍昔爲懷祖困，此心勇往曾未識。", "羊家叔子端可人，峴山何爲苦傷神。", "多情賴有鄒從事，與山不磨有遺味。", "平生尋幽幾屐穿，始知歐峰峰外天。", "捫參歷井出鳥道，耳邊河漢聲潺湲。", "千古追懷同一律，神明還觀悲節物。", "兩郎凜凜安能來，定於何處埋爾骨。", "往時宏覺大道場，心净無塵聞妙香。", "幽禪寂寂師粲可，高韻卓卓凌羲黄。", "九原蕪沒那能作，勝日良遊自不惡。", "靈雲野桃初著花，鼻祖柏子僧前落。", "玉函貝葉渡流沙，法筵復雨曼殊花。", "充虛解戰天皇餅，破魔驚睡趙州茶。", "世網嬰人太煩促，桑下安眠戒三宿。", "柴扉草閣空歸來，大梁推枕黄粱熟。"]}