{"author": "王邁", "period": "宋", "type": "诗", "title": "和致政林存齋稚圭", "paragraphs": ["東鄰南極老人星，音吐洪亮眼晶熒。", "諸郎箇箇佳寧馨，長者早占千佛經。", "仲季銳如刃發硎，三珠粲爛照戶庭。", "老人散策傲郊坰，健筆哦詩驚六丁，仰天高唱雨霖鈴。", "餐和毓粹養靈扃，煉得元身如鶴形。", "文堂縱談耳驚霆，硬語盍作盤盂銘。", "笑渠教諂兒懶聽，只今人物混渭涇。", "賢者聚散類梗萍，報復未已况調停。", "我狂畏暑卧風櫺，日夕西望憂朝廷。", "何時乾坤得清寧，未信日月長昏冥。", "不必餔糟學獨醒，不煩餐菊制頹齡。", "支駕皇輿待騋駉，問訊誰坐東西廳。", "老成自昔有典刑，尚父須符渭卜靈。"]}