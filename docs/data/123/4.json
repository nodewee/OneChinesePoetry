{"author": "李彭", "period": "宋", "type": "诗", "title": "遭風禱神林浦", "paragraphs": ["伐鼓放船落星渚，争曙鳬鴻集儔侣。", "乾旋坤轉風掀掀，陽侯就戮波臣怒。", "廬山孤巘政排空，複閣重樓欲無路。", "水蟲瑣細何足云，竊發凴陵敢予侮。", "長年吞聲三老悲，老妻驚呼稚子啼。", "病軀不能自料理，袖手懸知虀粉期。", "謝公吟嘯吾豈敢，興公悲號差勝之。", "寒葅百甕未渠盡，猶得餘生見昏覲。", "歸帆行將拂五老，要及霜風快雁隼。", "徑須作牋寄魴鱮，行路艱難公莫遽。"]}