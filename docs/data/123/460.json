{"author": "王邁", "period": "宋", "type": "诗", "title": "題江郎石", "paragraphs": ["崒嵂天外來，生平眼不識。", "道傍問行人，指此爲何石。", "云是江郎神，茲地顯靈迹。", "岳瀆孕精靈，陰陽陶器質。", "壁立千萬仞，葱然翠欲滴。", "縹緲出塵寰，上與太清迫。", "伏如蛟龍蟠，聳如麒麟逸。", "開如旌旗揚，斂如圭綬直。", "交酬如大賓，相敬見顔色。", "特立如正女，齋莊不可昵。", "勇如毛大夫，囊錐推穎出。", "烈如藺相如，挺身衛全璧。", "勁如傅介子，叱咤在三尺。", "直如太史公，巉巖操史筆。", "裒萃許精英，狀出大奇特。", "誰言造化工，於物無雕刻。", "我來揖清標，倚杖立歎息。", "年來天柱傾，誰是扶持力。", "願移此靈根，支拄天西北。", "三光五岳氣，要使合爲一。", "血食千萬年，與國同無極。"]}