{"author": "許及之", "period": "宋", "type": "诗", "title": "見提刑鞏大監三十韻", "paragraphs": ["夙借屏星映，曾憐坐客寒。", "扁舟違逆水，方丈渺三韓。", "分隔懸穹壤，心馳乏羽翰。", "熒煌長在望，歲月凜奔湍。", "凡骨思佺訣，師資待郢墁。", "把文留篋笥，洗眼誦琅玕。", "轍敢窮途慟，冠期結綬彈。", "苦無蒼玉佩，絕憶紫金丹。", "往絕修門入，爭先要路看。", "飛騰寧有策，遇合自相歡。", "獻納君王問，施行宇宙寬。", "前星開尹幕，列宿炳朝端。", "賀老聊爲監，嚴公合從官。", "調官因有便，典謁亦曾干。", "不得瞻丰采，無由出肺肝。", "姓名煩摸索，蹤跡自蹣跚。", "未有三千牘，那能九萬摶。", "抱關從苑候，失步向邯鄲。", "繼憶專城去，俱興歛惠歎。", "第聞盤錯舊，不見剸裁難。", "帝眷從更治，民風要飽觀。", "甫傳光禮樂，已著畫衣冠。", "浙水東西接，恩波晝夜瀾。", "去天鄰杜曲，近日即長安。", "儒腐真堪厭，才優特未殫。", "少遲調鼎鉉，即合侍金鑾。", "餘子甘流落，遺編守故殘。", "若爲百里宰，已判一生酸。", "蜀道游雖倦，山陰興未闌。", "猶能風雪裏，作意駐征鞍。"]}