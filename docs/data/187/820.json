{"author": "虞儔", "period": "宋", "type": "诗", "title": "和陳倅遊石門弔瞿硎先生", "paragraphs": ["我坐南坡上，高鴻忽飛去。", "指點夕陽外，文脊蓋其處。", "下有奇洞府，有道乃宜據。", "鹿裘坐石室，先生豈真踞。", "儻是我輩人，傲視非所慮。", "桓溫汝何爲，乃欲效三顧。", "姦心妄窺鼎，未見神合沮。", "猿鶴亦汝羞，未易飲食舉。", "伏滔不自重，且爲溫所遇。", "贊詞縱云美，所耻非所慕。", "邇來賢別駕，物外欲軒翥。", "功名恐未免，溪山亦已飫。", "五字識巖石，千載想風馭。", "神交付冥漠，心契自平素。", "蒼苔留履跡，飛花約歸路。", "先生還一笑，晴雲爲披絮。"]}