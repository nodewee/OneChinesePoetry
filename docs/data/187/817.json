{"author": "虞儔", "period": "宋", "type": "诗", "title": "秋雨歡", "paragraphs": ["少昊欲行秋，驕陽猶跋扈。", "炎蒸不易滌，頗費天公雨。", "浸淫三日霖，雲氣政旁午。", "所慮早禾傷，佳實卧場圃。", "翻思向來旱，南畝生塵土。", "矯首望雲霓，一滴如膏乳。", "及茲收斂際，反以多爲苦。", "蒼蒼匪天歟，惻怛羣物祖。", "怨咨尚未免，是非何所付。", "會當返秋陽，新晴照區宇。", "禾實趁登場，不特盈我庾。", "荷擔赬肩歸，亦足慰田父。", "黄鷄能漸肥，紅酒幸可酤。", "持用答豐年，造物儻復許。"]}