{"author": "虞儔", "period": "宋", "type": "诗", "title": "病起據案無緒輒書二十五韻呈簿尉", "paragraphs": ["祇役來異鄉，瘧鬼巧伺便。", "寒熱四五行，大小六七戰。", "初如蹈陰壑，赤身卧冰霰。", "繼若煽紅爐，虐焰工煆鍊。", "先生但堅壁，高卧觀物變。", "謂我則忘吾，曰舍其猶傳。", "童子更進藥，先生强起嚥。", "羣鬼競揶揄，醫工何瞑眩。", "忽然汗四出，心愧顔有靦。", "須臾返清凉，輕健欲舞抃。", "寧唯疏枕簟，便覺美肴膳。", "氣和疾自去，福至禍亦轉。", "我生多蹇剝，縣尹劇卑賤。", "王事有期程，私室敢安宴。", "日出事還生，孤游無一援。", "訟牒猶山積，愚拙費裁剸。", "催科正火急，日夕竢訶譴。", "督郵顧小忍，斗米那可戀。", "彈琴不復夢，據案敢告倦。", "仇梅二友生，灑落邦之彥。", "頗復相料理，何嘗語遊衍。", "城南萬荷花，浣溪錦一片。", "凉生雨初過，香度風微扇。", "碧筩亦易辦，白墮儻可薦。", "詩以代折簡，辭兮非黄絹。"]}