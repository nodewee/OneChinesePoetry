{"author": "許及之", "period": "宋", "type": "诗", "title": "又代賀十韻", "paragraphs": ["南極昭穹象，東儲慶壽昌。", "千秋符季月，五日近重陽。", "銀榜辰儀肅，銅吹甲觀祥。", "兩宮開燕喜，萬國慶元良。", "競指椿爲算，爭持菊泛觴。", "恭惟天廣大，仰止日輝光。", "繼體觀行健，重輪耀有常。", "自然高宇宙，何物介陵岡。", "監古慙能讀，分僚忝接行。", "三王真有道，更欲祝綿長。"]}