{"author": "虞儔", "period": "宋", "type": "诗", "title": "和陳倅留題奉聖", "paragraphs": ["飛鴻渺天末，目送類中散。", "謫仙負詩狂，直欲摘星漢。", "白雲千丈峯，金碧美且煥。", "忘言老瞿曇，祇作空花觀。", "軒冕儻來耳，世事亦其漫。", "鸞鳳在赤霄，寧肯就紲絆。", "惟餘憂國心，撫事輒悲怨。", "饑饉有流離，十室九不爨。", "上動黄屋念，每日不遑旰。", "公豈愛登覽，微意寓篇翰。", "山僧遽傳似，字字如珠貫。", "勸分豈無術，未必愧鞭算。", "升斗倘均惠，溝壑庶少逭。", "福星公恐是，疇復虞歲旱。", "王事敢告勞，行役春過半。", "鬢絲禪榻畔，綸巾時一岸。", "溪山得勝賞，歌舞廢屢按。", "請頌海沂康，民謠茲可翫。"]}