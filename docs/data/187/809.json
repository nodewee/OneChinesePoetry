{"author": "虞儔", "period": "宋", "type": "诗", "title": "和張伯子韻", "paragraphs": ["士流競彈冠，州牧紛勸駕。", "器識在所先，文藝乃其亞。", "朅來同抱關，因得奉餘暇。", "軟語雜嘲謔，小酌見藴藉。", "官禁不通風，門鍵那容罅。", "豹斑縱未窺，鯨背幾思跨。", "君來怪已三，我到嗟方乍。", "前頭萬木春，當戶三星夜。", "棄甲勿復來，背城寧一借。", "新詩抵驪珠，歸橐何妨詫。"]}