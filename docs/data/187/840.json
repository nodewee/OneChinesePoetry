{"author": "虞儔", "period": "宋", "type": "诗", "title": "林正甫舉似所和雙丫巖詩且索同賦", "paragraphs": ["君不見羅敷採桑城南路，不肯輕爲使君婦。", "又不見銀釵垂頸負薪歸，四十未嫁夔州女。", "雙丫何自老山中，當年豈羨西鄰富。", "花前啼鳥春不知，水裏姮娥夜相顧。", "寧爲山頭望夫石，儻有飛鴻傳尺素。", "莫學巫山十二峯，爲雲爲雨朝還暮。", "老奴玉鏡誰自料，阿嬌金屋知何所。", "明珠節婦浪悲吟，羅襪洛神空有賦，蛾眉入宮須見妬。"]}