{"author": "虞儔", "period": "宋", "type": "诗", "title": "贈孫尉姑蘇紫石銚孫有詩次韻", "paragraphs": ["吳儂生長水與雲，不採蓮花拔蒲根。", "窮山鑿石出奇怪，顛坑仆谷無寒溫。", "宣和倖臣以佞進，橫江花石如雲屯。", "造化有此誠瘡痏，奈何浮靡誇朴敦。", "守令誅求星火迫，州縣驚擾河濤翻。", "舉觴誰酹栟櫚子，我欲從之以爲昆。", "爾來刳作短尾銚，形模簡古得全渾。", "遺君日以烹龍鳳，要和松風瀉潺湲。", "彌明譏評二子媿，盧仝風味千載存。", "搜攪胸中萬卷富，傾動筆下三峽源。", "可憐長安貴公子，飽餐荔支饜河豚。", "豈知是中有佳趣，目方忤視手不捫。", "武夫丁字且不識，一礮擬落天驕魂。", "平生攘臂咤飛石，唾取青衫明主恩。", "書生調度清且苦，臭味不同誰與論。", "祝君勿遣羊羹污，以友石供古銅盆。"]}