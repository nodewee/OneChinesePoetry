{"author": "許及之", "period": "宋", "type": "诗", "title": "上梁丞相壽二十韻", "paragraphs": ["千載風雲會，三生柱石緣。", "罕聞流渚旦，同在降崧年。", "天意開皇極，神謀屬鉅賢。", "中和垂節後，嗜欲兆開先。", "象應魁三近，聲蜚第一傳。", "十年登鼎鉉，四海入陶甄。", "輕重朝廷寄，安危將相權。", "朔方頻借問，南國小回旋。", "再入儀刑肅，周詢眷倚專。", "折衝聲色外，燮理冕旒前。", "照曜冰山泮，調和玉燭圓。", "帝方張撻伐，天欲靖烽烟。", "機會寧容髮，功成即濟川。", "長城端有託，壽域定無邊。", "不用霞觴祝，唯應寶札編。", "昇平天下宰，陰德地行仙。", "霽色歸桃李，韶光並管絃。", "深爲修禊日，全似浴沂天。", "但樂垂裳化，難酬補衮妍。", "清風時入抱，聊寫穆如篇。"]}