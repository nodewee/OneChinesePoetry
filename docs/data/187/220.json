{"author": "許及之", "period": "宋", "type": "诗", "title": "上安撫程給事十六韻", "paragraphs": ["臺省儀型舊，垣扉寵渥新。", "詞章關造化，論議藴經倫。", "去國悲風木，流年感隙塵。", "未教居鼎鼐，亦合上星辰。", "何自占雙使，從誰問大鈞。", "熊湘辰告入，牛斗夜光陳。", "禮樂須賢帥，湖山要主人。", "一言九重寤，八縣十州春。", "拾穗歌時熟，投醪味德醇。", "燕閒餘畫㦸，談笑且綸巾。", "早晚登黄閣，聲猷動紫宸。", "有儒嗟濩落，無路話邅迍。", "憶拜編書賜，祇憐負弩身。", "或疑千里馬，曾遇九方歅。", "北斗言瞻切，西山入夢頻。", "登臨冀軒豁，未敢歎輪囷。"]}