{"author": "許及之", "period": "宋", "type": "诗", "title": "上辛安撫二十韻", "paragraphs": ["開闢重華旦，胚胎間世賢。", "雲龍時際會，星鳳睹爭先。", "天授歸三傑，神謀效一編。", "宏謨驅固陋，餘論細雕鎸。", "詔旨傾臚句，山呼動奏篇。", "干霄須造化，惟月進班聯。", "有客占星次，逢人問日邊。", "江湖煩鎮撫，壤地屈盤旋。", "談笑潢池浄，生成壁壘堅。", "丈夫真細事，餘子敢差肩。", "黄屋深知切，青雲寵渥駢。", "即歸調鼎鉉，少駐斸龍泉。", "更治今馮翊，重歸舊潁川。", "載塗明積雪，嗣歲卜豐年。", "封殖棠陰盛，歡迎竹馬鮮。", "恩波行處足，威譽向來傳。", "此獨瘡痍甚，方疑雨露偏。", "禁通鄰邑粟，費減月樁錢。", "齋戒逾三日，遭逢有二天。", "執鞭吾所慕，負弩敢驅前。"]}