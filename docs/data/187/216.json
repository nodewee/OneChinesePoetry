{"author": "許及之", "period": "宋", "type": "诗", "title": "代上皇太子壽二十韻", "paragraphs": ["闔闢乾坤迥，胚腪曆數長。", "較論今鮮儷，詣絕古非常。", "八袠尊堯典，千齡格舜裳。", "孫枝綿奕葉，國本係元良。", "南極昭穹覆，東儲應壽昌。", "九秋開令節，五日屆重陽。", "照曜辰儀肅，氤氳甲觀祥。", "玉巵傳錫嘏，瑶樂奏稱觴。", "茅土仙潢潤，芝蘭寶砌芳。", "元勳來閥閲，嘉耦奉尊章。", "慶事川方至，歡呼殿未央。", "恭惟天繼體，仰止日重光。", "擬把涓埃報，難將算數量。", "皇圖恢遠馭，壽域振遐荒。", "寢事龍樓問，班陪虎胄行。", "神明推大尹，惠養式羣方。", "朝夕淵沖地，闚瞻簡樂堂。", "不能鞭朽鈍，何物介陵岡。", "再拜占霄象，千門祝夜香。", "兩宮千萬歲，三聖共無疆。"]}