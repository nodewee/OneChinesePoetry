{"author": "許及之", "period": "宋", "type": "诗", "title": "上左丞相壽二十韻", "paragraphs": ["闔闢乾坤迥，甄陶物象新。", "舜絃熏入治，商鼎味還淳。", "天貺方垂節，崧高已降神。", "清明開造化，精祲下星辰。", "謙損祇縫掖，尊嚴絕縉紳。", "怯惟聞己過，勇豈遜師仁。", "補衮工夫細，垂裳寵渥頻。", "熱官無倖位，寒士有通津。", "水旱猶親奏，封章要廣陳。", "棟梁須偃植，海嶽待涓塵。", "自昔觀前輩，于今邁等倫。", "調和全玉燭，鼓舞在洪鈞。", "薄海歸洪軸，中原望帝宸。", "兩宮三聖日，四海一家春。", "少倚遐衝折，重看壽域均。", "無官酬竹帛，有節擬松筠。", "曉日馳中使，流霞出九旻。", "敬爲丞相壽，恭上太夫人。", "盛德寧無種，長年宛似親。", "小人因有母，慚愧器輪囷。"]}