{"author": "虞儔", "period": "宋", "type": "诗", "title": "和萬元亨舍人送芡實", "paragraphs": ["吳興魚稻鄉，來視刺史印。", "適丁饑饉後，倉廩無餘藴。", "當饋不下嚥，寧望饌中雋。", "年來稻如雲，便覺摇其吻。", "豐年百物熟，天意毋寧靳。", "君侯有佳惠，芡實粲光潤。", "東山願不違，南蕩居其近。", "此物舊知名，採擷手自引。", "剖蚌訝珠還，泣蛟疑淚迸。", "軟溫新剝肉，飣餖初嘗醖。", "遺我水之濱，此意君其問。"]}