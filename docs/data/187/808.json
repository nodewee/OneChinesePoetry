{"author": "虞儔", "period": "宋", "type": "诗", "title": "病後有感作", "paragraphs": ["今旦病思清，把書坐晴簷。", "體舒百息勻，心遠萬慮恬。", "收視等庖郢，妙觀到羲炎。", "頓忘饑寒苦，但覺中邊甜。", "習氣尚稍稍，自喜良沾沾。", "故家東堂書，高架紛懸籤。", "我時且兒子，氣欲俱并兼。", "澆著胸次間，政爾意不廉。", "此意竟蹉跎，衰遲侵戟髯。", "邇來又留滯，鬰鬰三年淹。", "是秋節物高，露白原草霑。", "斜河轉空闊，夜氣方森嚴。", "此日足可惜，黄塵滿征襜。", "明年會當歸，赤米薦白鹽。", "繙經慰老眼，甘作書蠹潜。", "共嘲玄尚白，指笑突不黔。", "亦知屠沽兒，羔豚方屬饜。"]}