{"author": "許及之", "period": "宋", "type": "诗", "title": "上周尚書內翰承旨二十韻", "paragraphs": ["弱水蓬萊遠，羣山岱嶽高。", "塵埃千障隔，景行寸心勞。", "摸索知何自，摳趨苦未遭。", "銅章披宿霧，藻鑒炳秋毫。", "穹壤懸鵬鷃，篇章抵鴈羔。", "斯文標正脈，輿論凜時髦。", "勇退關吾道，留行切帝褒。", "風雲開壯觀，舟楫際洪濤。", "劍履昭魁象，詞瀾卷巨鼇。", "合宮陳縟典，華蓋粲星旄。", "霽日明黄道，祥風動赭袍。", "恩波榮赦草，顔咫醉仙桃。", "麻冊追盤誥，詩歌逼頌騷。", "人方期補衮，功豈在揮毫。", "地禁承中旨，天官冠列曹。", "儀型喜頗牧，步武接夔皋。", "蚤晚登三事，乾坤倚一陶。", "途長須驥足，用拙匪牛刀。", "造請神先索，推敲癢莫搔。", "未嗟聞道晚，終待郢斤操。"]}