{"author": "虞儔", "period": "宋", "type": "诗", "title": "冬至念母", "paragraphs": ["兒行十里程，母心千里逐。", "昔者子曾子，不忍離一宿。", "今我獨何爲，旅食久輦轂。", "來時月中秋，坐待陽初復。", "薄命難推挽，闊步窘邊幅。", "慰藉煩友朋，栖遲愧僮僕。", "畫餠唐生相，說河嚴子卜。", "世態方奔競，人情慮反覆。", "夫豈不懷歸，所惡在欲速。", "眉壽翠濤春，洞庭霜橘熟。", "亦足盡親歡，何必此微祿。"]}