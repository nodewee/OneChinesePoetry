{"author": "虞儔", "period": "宋", "type": "诗", "title": "和寧國守沈察院九月嚴霜十五韻", "paragraphs": ["九月十月交，卦應西北乾。", "少昊猶執矩，玄冥遽行權。", "慶元敦牂歲，夏無雨暘愆。", "早禾既有秋，人斯望有年。", "晚稻亦懷新，穎實相接連。", "不間東南畝，寧分左右肩。", "嚴霜忽早降，節候無餘暄。", "黄熟乃無日，青乾空在田。", "殆不如稊稗，那敢詠好堅。", "造物豈棄遺，繄時失後先。", "農夫亟欲訴，有司不謂然。", "課無責之有，何異扼其咽。", "使君惻興念，官租爲渠蠲。", "作詩寬彼憂，至哉仁人言。", "幸甚宣城民，信乎有二天。"]}