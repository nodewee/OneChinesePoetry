{"author": "許及之", "period": "宋", "type": "诗", "title": "和韻題繭庵", "paragraphs": ["榮枯翻覆手，生死出入息。", "那將有限身，苦作無俚畫。", "譬彼三眠蠶，已足三食力。", "作繭聊自藏，隨化各有適。", "石槨翁固癡，鍤埋兒作劇。", "憶昨辦同穴，物理念終極。", "斸地號繭窩，開徑延友益。", "今聞梅山作，真得曹溪滴。", "袖手將詩壇，忘形規壽宅。", "達觀接前脩，美意非毒腊。", "智愚雖相較，今古歸一識。", "何當訪此老，同爲逆旅客。"]}