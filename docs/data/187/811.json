{"author": "虞儔", "period": "宋", "type": "诗", "title": "和姜總管送別", "paragraphs": ["富貴如浮雲，于我初何有。", "轉徙浙東西，僅足餬其口。", "去年在吳興，民物猶未阜。", "賑荒事方殷，奚暇詩與酒。", "今年到東陽，政成不待久。", "邂逅遇詩仙，襟抱得細剖。", "切磋愧子貢，起予幸魯叟。", "琮琤蒼玉佩，關鍵黄金鈕。", "擬學西子顰，益愧鄰女醜。", "賡酬强追逐，要是非敵手。", "目短曹劉牆，氣轢鮑謝囿。", "我如武成策，第可二三取。", "山澤多蛇龍，松柏無培塿。", "緬懷南澗老，斯人骨已朽。", "人事真好乖，又假蘇臺守。", "遽辭山水邦，暫缺雲龍耦。", "酒罷雨沾裾，船開山入牖。", "似鶴出樊籠，如魚脫窠臼。", "分袂却關情，鼓棹猶回首。", "長篇肯贈我，字字炳星斗。", "願保歲寒心，莫愧金石友。"]}