{"author": "虞儔", "period": "宋", "type": "诗", "title": "和郁簿述懷古風", "paragraphs": ["莫笑當年韓與侯，釣魚溫水垂纖鈎。", "鳶肩自是騰上速，安用常何薦馬周。", "先生直氣摩星斗，肯來州縣甘低頭。", "蒞官姑欲行所學，一猿未足勝衆猴。", "平生一介重取與，邈視不義如雲浮。", "同舍償金初何有，從者竊屨還言否。", "古井新來亦波浪，夷途强指如山丘。", "毀言中人以疑似，心苟無瑕何足尤。", "雖然鑠金忌衆口，此語不妄聞諸鄒。", "誰知三月未得祿，長饑日典鷫鸘裘。", "不作顔公乞米帖，吟詩肝腎愁鎸鎪。", "詩成險語破鬼膽，我慚屬和真蠻謳。", "願須暇日薦所有，君方有行寧少留。", "何妨暫駕揚州鶴，猶勝他人萬斛舟。"]}