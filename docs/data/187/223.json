{"author": "許及之", "period": "宋", "type": "诗", "title": "上運使蘇大卿十六韻", "paragraphs": ["當代推先正，斯文倚廢興。", "表章逢聖主，衣鉢見孫曾。", "操履渾圭璧，行藏動準繩。", "太羹元薄味，積水自增冰。", "洛誦傳瑰墨，雞林織寶繒。", "六卿聊率屬，三事即延登。", "一自雙星出，重煩四牡乘。", "周知民疾苦，密訪吏賢能。", "已見江西化，都爲道院稱。", "夷塗終妥帖，揆路始飛騰。", "後進思親炙，今吾有服膺。", "百年能幾見，一語願師承。", "令弩方危脫，公堂許驟升。", "暗中慙摸索，胸次漫崚嶒。", "末俗惟同調，初心只自憎。", "可能憐鷽鷃，隨意亦鯤鵬。"]}