{"author": "朱慶餘", "period": "唐", "type": "诗", "title": "和處州韋使君新開南溪", "paragraphs": ["地里光圖讖，樵人共說深。", "悠然想高躅，坐使變荒岑。", "疏鑿因殊舊，亭臺亦自今。", "靜容猨暫下，閑與鶴同尋。", "轉斾馴禽起，褰帷瀑溜侵。", "石稀潭見底，嵐暗樹無陰。", "躋險難通屐，攀栖稱抱琴。", "雲風開物意，潭水識人心。", "攜榼巡花遍，移舟惜景沈。", "世嫌山水僻，誰伴謝公吟。"]}