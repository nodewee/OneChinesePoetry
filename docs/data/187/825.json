{"author": "虞儔", "period": "宋", "type": "诗", "title": "送隠靜恭老", "paragraphs": ["妙喜老人骨應槁，明月堂空迹如掃。", "叢林耆舊半消磨，砥柱頹波餘此老。", "五峯深處開道場，道價重於連城寶。", "我蓋知名二十年，長恨識師之不早。", "朅來陵陽第二峯，一笑相從即傾倒。", "午窗對坐語笑清，夜榻歸來魂夢好。", "大顛理勢恐是渠，澄觀公才何足道。", "青衫我亦行作吏，未盡俗緣多病惱。", "相期巢父早掉頭，共住山中拾瑶草。"]}