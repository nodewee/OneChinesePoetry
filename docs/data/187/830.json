{"author": "虞儔", "period": "宋", "type": "诗", "title": "成均同舍餞別新安使君徐子宜太丞分韻", "paragraphs": ["我昔絃歌乳溪側，嗟哉所割真鷄肋。", "斯民疾苦得飽諳，離彼三年能記憶。", "丁男箇箇事播殖，紅女家家勤紡織。", "可憐卒歲無完褐，縱使豐年有菜色。", "夏稅未畢秋稅來，縣家小緩州家逼。", "拆東補西恐不免，剜肉醫瘡寧有極。", "小儒安敢私其民，上官貽怒幾遭劾。", "痛定還思當痛時，至今夢裏猶心惻。", "歙爲富州傳自舊，誰以留州事苛刻。", "徐侯固是清廟器，撫摩暫遣憑熊軾。", "朝廷選用蓋不輕，祖帳衣冠傾上國。", "德星往矣勿復道，田里從茲無嘆息。"]}