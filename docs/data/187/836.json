{"author": "虞儔", "period": "宋", "type": "诗", "title": "和張簿南坡", "paragraphs": ["春風吹水生碧鱗，南坡花事日日新。", "水流花出人間去，應有桃源迷路人。", "四圍山色染黛綠，夾道柳絲摇麴塵。", "碧桃和露真含笑，海棠過雨猶橫陳。", "蜜脾未滿蜂子閙，麥穗欲齊媒雉馴。", "滿堂金玉空爲爾，不博斑衣膝下春。", "我今家居奉慈母，長年直欲齊大椿。", "每當淑景恣遊覽，白藤肩輿敷錦茵。", "華髮映花更蕭爽，朱顔得酒能精神。", "授柑政類潘騎省，舉觴敢望周伯仁。", "仙家日月雖不老，人生行樂須及辰。", "張侯故是名家子，萬里碧雲看致身。", "朅來吾縣鸞栖棘，少年得祿說及親。", "洛濱侍從追前躅，喜君有此與我均。", "花間不用錦步障，鶑蝶近前君勿嗔。", "雙缾姑餉千日壽，待戒園夫休厭頻。"]}