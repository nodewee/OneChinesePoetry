{"author": "虞儔", "period": "宋", "type": "诗", "title": "次韻漢老弟假山", "paragraphs": ["庭空吏散無公事，一枕清風供午睡。", "列仙之陬渺何許，化蝶翩翩可坐致。", "夢中意行不識路，神前那有車乘墜。", "立壁延緣蘿蔓綠，滑徑行視莓苔翠。", "南遊忽到九疑峯，竹痕斑斑湘娥淚。", "簫韶聲斷蒼梧雲，石上虛餘千古意。", "回鑣斜經少昊墟，閬風縣圃窮幽邃。", "崑崙銅柱高隠天，河流九曲東南被。", "高掌遠蹠得我驚，二華巨靈留贔屭。", "三丘却轉問勾芒，首冠連鼇誰所置。", "蓬萊浪自弱水隔，俛仰之間興已寄。", "傳聞有棗大如瓜，一笑安期方指示。", "惡風驟起吹船回，未悟此身在平地。", "鼕鼕衙鼓忽驚覺，起來恰見羣兒戲。", "疊石亭前作假山，列嶂層峯生詭異。", "有如中怒互拏攫，或似畫眉相嫵媚。", "神獒獅子豈其朋，伏虎卧駝非若類。", "珠屏九摺地不惜，西柱一峯天所棄。", "眼中乍見已堪賞，夢裏曾遊俱可誌。", "連筒灌水瀑泉飛，薄岸臨坻盤石巋。", "瓦盤拳石養菖蒲，小有仇池今見二。", "乃知仙境只人間，跬步不移千里至。", "向來封國在槐枝，我今此夢真相似。", "要知萬事孰非夢，何物世間能久嗜。", "有人夜半欲移舟，讀我此詩寧不愧。"]}